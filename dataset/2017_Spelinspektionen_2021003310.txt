#Generaldirektörens förord 
 
#2017 – ett år av förberedelser för förändring 

För Lotteriinspektionen har 2017 varit ett mycket händelserikt år. Dels har 
det hänt en hel del på spelområdet, främst ikraftträdandet av den nya 
penningtvättslagen. Dels har vi förberett oss för de ännu större 
förändringar som av allt att döma kommer att genomföras under 2018, en 
omreglering av den svenska spelmarknaden. För mig personligen har året 
också inneburit ett skifte då jag gått från att vara operativ chef till 
generaldirektör. 

Denna årsredovisning har självklart fokus på året som gått. Men året har 
också präglats av att vi lagt åtskillig kraft på förberedelser inför den 
förväntade omställningen till en ny licensmarknad. Det har inneburit att vi 
har omfördelat resurser från den vanliga löpande verksamheten med 
tillstånd och tillsyn till mer övergripande frågor. Denna omfördelning har 
underlättats av att de aktörer som idag har tillstånd har haft en något 
minskad aktivitet vad gäller ansökningar med mera. Alla intressenter på 
spelområdet har haft fokus framåt. 

Av allt som hänt under det gångna året vill jag lyfta fram följande områden 
som särskilt betydelsefulla, utan att för den skull på något sätt förminska 
det nödvändiga löpande arbetet med tillstånd och tillsyn:  
 
Den nya penningtvättslagen omfattar i princip hela spelbranschen och 
innebär att Lotteriinspektionen ska pröva lämpligheten hos anordnare och 
dess ombud samt registrera ombud. För att kunna hantera detta nya 
uppdrag har vi bland annat uppdaterat vår riskbedömning gällande 
penningtvätt och finansiering av terrorism, tagit fram nya föreskrifter och 
allmänna råd på området samt driftsatt ett it-stöd för registrering av 
ombud. Ett antal informationsinsatser har också genomförts för att 
förbereda branschen inför det nya regelverket.  
 
Vad gäller förberedandet av myndigheten för omregleringen har året 
präglats av framtagande av förslag till både tekniska och allmänna 
föreskrifter till spellicensutredningen i mars, ett arbete som sedan fortgått 
under resterande del av året. Jag vill i detta sammanhang rikta ett särskilt 
tack till alla aktörer i spelbranschen som bidragit med konstruktiva 
synpunkter på våra förslag till föreskrifter, trots att någon ny spellag inte 
varit beslutad av riksdagen.  

När jag ser tillbaka på året som gått är jag mycket nöjd med det 
engagemang och den förändringsvilja som medarbetarna på 
Lotteriinspektionen har visat. De har jobbat hårt i en situation där det rått 
betydande oklarheter om vad framtiden kommer att innebära och hur 
ledningen av myndigheten skulle komma att se ut.  

När jag blickar fram mot 2018 kommer myndigheten, om regering och 
riksdag fattar de nödvändiga besluten, att få hantera en omfattande 
omställning av en betydande och växande bransch. Lotteriinspektionen 
behöver till exempel öka antalet anställda med ca 50 procent, förändra 
myndighetens arbetsprocesser och investera i nya it-system. Och allt detta 
kommer att behöva ske under en mycket kort tidsperiod. Den nya 
spellagen förväntas beslutas av riksdagen i maj 2018 och 
Lotteriinspektionen föreslås kunna ta emot ansökningar om licens redan i 
juli 2018.  

Trots idoga förberedelser under 2017 kommer nog hjulet ibland att få 
behöva uppfinnas under resans gång. Men det har vi klarat av under det 
gångna året också, så jag har gott hopp om att omregleringen av 
spelmarknaden och omställningen av myndigheten kommer att kunna 
genomföras enligt önskemål från landets politiska ledning.  


# Sammanfattning 

Verksamhetsåret präglades av införandet av nya penningtvättslagen utöver 
den ordinarie verksamheten samt förberedelser för en övergång till 
licensmarknad. Vad gäller den löpande verksamheten med tillstånd och 
tillsyn påverkades den av att förbereda myndigheten för omregleringen, till 
exempel framtagande av både tekniska och allmänna föreskrifter samt 
underlag till regeringen i arbetet med propositionen. 

Lotteriinspektionen arbetade i tillsynen mot två övergripande mål, 
regelefterlevnad och skydd av spelaren.  

Under året genomfördes 4 209 kontroller. Vid kontrollerna konstaterades 
124 anmärkningar. Andelen kontroller med anmärkning uppgick till cirka 
3,0 procent och var därmed något lägre jämfört med 2016. 

Lotteriinspektionen förberedde inför ikraftträdandet av nya regler för 
penningtvätt med framtagande av riskbedömningar av spel, nya förskrifter 
och processer samt utveckling av it-stöd för vandels- och 
lämplighetsprövning. Ett it-stöd för registrering av ombud togs i drift i 
november.  

Under det övergripande målet skydd av spelaren var målbilden att 
Lotteriinspektionen skulle bidra till att minimera risken för att spel och 
lotterier ger upphov till sociala skadeverkningar. Bland annat genomfördes 
en verksamhetsövergripande aktivitet för att kartlägga vilka frågor eller 
kundklagomål som kommer in till respektive kundtjänst hos ett antal 
tillståndshavare på den svenska spelmarknaden.  

Lotteriinspektionen genomförde ett antal samverkansinsatser med bland 
annat Polismyndigheten med anledning av brott mot lotterilagen.  

Enligt Lotteriinspektionens regleringsbrev ska tillståndsgivningen ge 
förutsättningar för en väl fungerande spelmarknad. Myndigheten ansvarar 
för tillståndsgivning avseende rikslotterier, värdeautomatspel, 
restaurangkasinospel, förströelsespel, typgodkännanden, bingospel över 
länsgränserna, varuspel, innehavstillstånd och penningautomatspel.  
Antalet ansökningar, 902 stycken, minskade jämfört med 2016 (1 076 
stycken). 