#Generaldirektörens förord

Vi har ännu ett år bakom oss med mycket hög efterfrågan på SiS tjänster inom 
ungdomsvården såväl som missbruksvården. Trots det har vi lyckats fullfölja vårt 
kärnuppdrag - att leverera kvalificerade insatser som stöd till socialtjänsten för de ungdomar 
och klienter som placeras hos SiS. 

Vi har tydligt känt av att den sociala sektorn varit under hård press och det har även satt SiS 
organisation och medarbetare på hårda prov.  

Trots det kan jag konstatera att vi samtidigt har kunnat utveckla vår verksamhet. Låt mig ge 
några exempel: 

* Vi har fortsatt utveckla arbetet med att tillgodose barns rättigheter enligt 
barnkonventionen.  

* Brukarinflytandet har stärkts bland annat genom att öka inflytandet i den egna 
behandlingsplaneringen genom ungdomsråd och klientråd, som nu fått bättre 
enhetlighet och systematik genom nya riktlinjer. 

* Vi har fortsatt arbetet med jämställdhetsintegrering och att synliggöra och motverka 
begränsande normer som har med kön att göra.  

* Arbetet med att på ett strukturerat sätt bedöma riskfaktorer och kunna förebygga och 
hantera hot och våld har fortsatt. 

* SiS valideringsprojekt där medarbetares kunskaper valideras och individuella 
studieplaner utarbetas har genomförts som planerat under året.  

Under året har vi infört en ny process för verksamhetsplanering. Vi har utvecklat 
målstyrningen för att tydligare styra och följa upp verksamheten mot våra prioriterade mål. 
För varje strategiskt område finns konkreta mål som alla ska bidra till att uppnå.  

SiS strategiska plan omfattar fyra områden och har varit viktiga när vi arbetat under året. 
Dessa områden är: 

* Uppdrag 

* Medarbetare 

* Arbetssätt 

* Resultat 
 
Det strategiska området Uppdrag har i högsta grad varit prioriterat med utökning av både 
enstaka platser och hela avdelningar. Finansieringen har också säkrats för att vi ska kunna 
fortsätta att utöka vår kapacitet för att alltid kunna erbjuda ungdomar och klienter en 
lämplig plats. 

Det strategiska området Medarbetare är centralt och projektet Attraktiv arbetsgivare har 
fortsatt under året för att förbättra SiS förmåga att behålla och rekrytera kompetenta 
medarbetare. 

Inom området Arbetssätt har vi stärkt arbetet med normering för att säkerställa likvärdig 
verksamhet oavsett institution. Trygghetsplaner har införts för att involvera ungdomar och 
klienter i arbetet med att förebygga och hantera aggression och våld.  

Inom området Resultat har vi förstärkt egenkontrollen och fortsatt förbättra vårt systematiska 
kvalitetsarbete för att kunna mäta och göra effektiva uppföljningar av de mål som satts inom 
olika områden.  

Vi har även kunnat sätta spaden i jorden för flera nybyggen och jag är särskilt glad över att 
vår standardavdelning nu blir verklighet på flera håll. Såväl forskare, experter och ett stort 
antal medarbetare på våra institutioner har varit delaktiga i utvecklingen och det borgar för 
en god arbetsmiljö för våra anställda och en god vårdmiljö för ungdomar och klienter. 
 
Under året har vi tvingats avveckla SiS ungdomshem Berga, men arbetet för 
kapacitetshöjning har samtidigt fortskridit enligt våra planer. Men man måste vara 
medveten om att bygga nya avdelningar tar tid.  

När vi nu lämnar ett år bakom oss och tar oss an ett nytt är det med förvissningen om att det 
vi gjort under 2017 bidragit till en konkret utveckling av verksamheten. Kunskap, 
engagemang och kreativitet är starka kännetecken för hur SiS medarbetare löst sina 
uppgifter. Men också en förmåga att arbeta strukturerat och i samverkan med andra aktörer i 
samhället.  

Vi har ett viktigt samhällsuppdrag och jag är stolt över alla medarbetare som bidrar till att vi 
ska lyckas göra det på bästa sätt.  


#OM SiS

#Myndigheternas uppdrag

Statens institutionsstyrelse, SiS, bedriver individuellt anpassad tvångsvård med stöd av lag 
(1990:52) med särskilda bestämmelser om vård av unga (LVU) och lag (1988:870) om vård av 
missbrukare i vissa fall (LVM). Vi ansvarar också för verkställigheten av sluten 
ungdomsvård enligt lag (1998:603)  om verkställighet av sluten ungdomsvård (LSU). Vi kan 
också ta emot ett mindre antal ungdomar och klienter för frivillig vård enligt socialtjänstlag 
(2001:453), SoL. SiS ansvarar för sådana hem som avses i 12 § LVU (särskilda ungdomshem) 
samt i 22 och 23 §§ LVM (LVM-hem).  

SiS får sitt uppdrag från regeringen genom instruktion och regleringsbrev. 
 
Myndigheten ansvarar för planering, ledning och drift av de särskilda ungdomshemmen och 
LVM-hemmen, anvisning av platser till hemmen, ekonomisk styrning, resultatuppföljning 
och kontroll samt för metodutveckling, forskning, uppföljning av vårdresultat och 
utvecklingsarbete.  

Verksamheten ska utformas så att den utgår från flickors och pojkars samt kvinnors och 
mäns villkor och behov. Vi ska inför beslut eller andra åtgärder som kan röra barn bedöma 
konsekvenserna för barn och ta särskild hänsyn till barns bästa. Verksamheten ska också 
bedrivas utifrån ett brukarperspektiv.  

Vi ska genom samverkan med andra myndigheter och övriga aktörer verka för att brukarna 
får en sammanhållen vård.  

Hälso- och sjukvård ingår i SiS uppdrag vad gäller elevhälsan, men myndigheten bedriver 
utöver det även viss annan hälso- och sjukvård. Som vårdgivare ansvarar SiS för att den 
hälso- och sjukvård myndigheten bedriver följer gällande lagar och föreskrifter. 

#Vår organisation

SiS är en enrådighetsmyndighet vilket innebär att myndigheten leds av en myndighetschef, 
generaldirektör, som ansvarar för myndighetens verksamhet. Myndigheten har ett 
insynsråd, vars medlemmar utses av regeringen.  

Myndigheten är indelad i tre verksamhetsområden: SiS ungdomsvård norr, SiS 
ungdomsvård söder och SiS missbruksvård. Varje verksamhetsområde har ett kontor som 
ansvarar för planering och uppföljning av verksamheten och som stödjer institutionerna. 
Huvudkontoret ansvarar för övergripande frågor, samordning och normering och är ett stöd 
till verksamhetsområdena. Vid huvudkontoret finns också en internrevision. 
Generaldirektören har till sitt stöd en ledningsgrupp som består av verksamhetsdirektörerna 
och avdelningsdirektörerna. 

"Utgångspunkter för verksamheten

Myndigheten ska  

* inför beslut eller andra åtgärder som kan röra barn bedöma konsekvenserna för barn och ta särskild hänsyn till barns bästa  

* i sin verksamhet utgå från ett brukarperspektiv  

* utforma sin verksamhet så att den utgår från flickors och pojkars samt kvinnors och mäns villkor och behov  

* genom samverkan med andra myndigheter och övriga aktörer, verka för att brukarna får en sammanhållen vård.  

#Barns rättigheter

I SiS riktlinjer för ungdomsvård enligt LVU anges att verksamheten ska tillgodose barns 
rättigheter enligt barnkonventionen. Konventionen slår bland annat fast att barnets bästa ska 
beaktas vid alla beslut som rör barn samt att alla barn har rätt att uttrycka sin mening och få 
den respekterad.  

Även i riktlinjerna för missbruksvård enligt LVM finns skrivningar om barnperspektiv i 
verksamheten. Till exempel ska LVM-hemmen underlätta för klienten att hålla kontakt med 
sina barn om socialnämnden bedömer det vara lämpligt. LVM-hemmen ska också erbjuda 
ett utrymme som är speciellt anpassat för barn som kommer på besök.  
 
SiS deltar i regeringens kompetenslyft för myndigheter, Barnrätt i praktiken, som stöds av 
Barnombudsmannen (BO). Vi har planerat aktiviteter för åren 2017–2018 utifrån 
identifierade utvecklingsområden för att stärka barns och ungas rättigheter i tvångsvården.  

#Brukarperspektiv

SiS arbetar på flera nivåer för att stärka brukarnas ställning i verksamheten. På individnivå 
arbetar vi målinriktat för att stärka ungdomars och klienters inflytande och delaktighet i den 
egna behandlingsplaneringen. Det sker bland annat genom att implementera riktlinjer för 
planeringsprocessen som klargör den enskildes rätt att uttrycka sin åsikt och hur personal 
ska lyssna, beakta och återkoppla. I intervjuer vid inskrivning och utskrivning har 
ungdomarna och klienterna möjlighet att uttrycka sina åsikter vad gäller bland annat 
behovet av hjälp, delaktighet och hur de har uppfattat vården.  

På verksamhetsnivå har ungdomarna och klienterna möjlighet att påverka verksamheten 
bland annat genom ungdomsråd och klientråd på ungdomshemmen respektive LVM-
hemmen. Råden ersätter de tidigare brukarforumen och SiS har under året tagit fram nya 
rutiner som syftar till att skapa en bättre enhetlighet och systematik för arbetet i råden. Syftet 
med råden är precis som tidigare att ungdomarna och klienterna ska komma till tals om sina 
intryck och erfarenheter av verksamheten, och att de får dessa beaktade i ett forum som har 
direkt koppling till institutionens ledning. Råden inleds alltid med deltagarnas egna frågor, 
därefter lyfts insatsernas omfattning och kvalitet (behandlings-, hälso- och sjukvårdsinsatser 
samt skolverksamheten), bemötande och trygghet. Vid varje verksamhet ska det också finnas 
möjlighet att vara delaktig och få inflytande över maten och den fysiska miljön. 
Dokumentationen från råden utgör ett underlag i det systematiska kvalitetsarbetet och 
institutionens egenkontroll. Det ska också finnas alternativa vägar till dialog med 
verksamhetsansvariga för dem som inte vill eller har möjlighet att delta i råden, exempelvis 
genom förslagslådor eller en digital brevlåda.  

I SiS centrala brukarråd för ungdomsvården och missbruksvården samråder vi med 
brukarrepresentanter från det civila samhället om verksamhetens innehåll och utveckling. 
SiS och brukarrådet har tagit fram en överenskommelse som beskriver syfte, förutsättningar 
och former för dialogen mellan SiS och brukarrådet. Syftet med dialogen är att brukarnas 
perspektiv ska synliggöras och få genomslag när vi planerar, genomför, följer upp och 
utvecklar verksamheten.  

#Jämställdhet

I enlighet med SiS handlingsplan för jämställdhetsintegrering för åren 2015–2018 arbetar vi 
för att nå jämställdhethetsintegrerade processer för planering och uppföljning. 
Handlingsplanen omfattar ett antal insatser för att utveckla jämställdhetsarbetet på olika 
nivåer inom myndigheten. Av SiS verksamhetsidé och strategiska plan framgår att vi arbetar 
för en verksamhet som ger individer likvärdiga förutsättningar att förändra sin livssituation, 
oavsett kön. SiS löpande uppföljning redovisas uppdelad per kön för att upptäcka 
omotiverade skillnader.  

Vi arbetar även med att synliggöra och motverka begränsande könsnormer. Vi har riktlinjer 
för vården och behandlingen som beskriver hur vi tillgodoser individuella vårdbehov. I 
riktlinjerna finns uttalade krav på 

* att vi har kunskap om hur kön spelar roll när vi bemöter unga och klienter och när vi 
identifierar och tillgodoser behov av behandling, skola samt hälso- och sjukvård  

* att vi arbetar normkritiskt, det vill säga synliggör och utmanar stereotypa normer som begränsar.   

#Samverkan

SiS utför vård på uppdrag av kommunernas socialtjänst, men samverkan med andra aktörer 
är också viktig. Samverkan med vårdgivare inom psykiatri- och beroendevård bidrar till en 
sammanhållen och patientsäker vård för den grupp av klienter med samsjuklighet som är 
vanligt förekommande hos SiS. Inom missbruksvården genomförs samverkansmöten med 
andra vårdgivare löpande.   

SiS har kontinuerlig samverkan med Sveriges Kommuner och Landsting (SKL) och parterna 
har träffats ett antal gånger under året. SiS har i detta sammanhang påtalat betydande 
utmaningar när det gäller ungdomar som har behov av insatser från flera huvudmän, det 
handlar till exempel om ungdomar med stor psykisk ohälsa eller omfattande 
neuropsykiatriska funktionsnedsättningar. Med anledning av detta har ett särskilt samarbete 
inletts tillsammans med SKL. Samarbetet sker också i nära samverkan med bland annat 
Socialstyrelsen. De har regeringens uppdrag att utreda förutsättningar och former för en 
integrerad och mer specialiserad dygnsvård som samlat kan möta behov av vård med stöd 
av LVU och hälso- och sjukvård, främst psykiatrisk vård.  

Inom den strukturerade modellen för skolsamverkan, SiSam, ingår SiS avtal med kommuner 
i syfte att säkerställa effektiva rutiner för utbyte av information mellan SiS, socialtjänsten och 
elevens hemskola. Detta arbete beskrivs närmare i avsnittet Ungdomsvården. 

Den nya bestämmelsen och organisationen för transporter som gäller från och med den 1 
april 2017 har inte haft en kapacitet som motsvarat SiS behov av transporter. Detta har bland 
annat medfört betydande svårigheter för SiS möjligheter till samverkan med andra 
vårdgivare. På några platser har regionala samverkansgrupper startats tillsammans med 
Nationella transportenheten (NTE) inom Kriminalvården.  

Under 2017 har SiS i dialog med länsstyrelser och räddningstjänster påbörjat arbeten för att 
skapa bättre förutsättningar att hantera risker, faror och förhållanden som kan orsaka fysisk, 
psykisk eller materiell skada.   