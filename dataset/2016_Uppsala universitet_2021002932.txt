#Rektors förord

2016 var ett år då oron ökade i vår omvärld. Mångas blick-
ar vändes mot universiteten för konstruktiva lösningar på 
samhällets utmaningar. Som lärosäte är det vår plikt att 
värna öppenhet och samarbete. Vi står upp för demokra-
tin och för allas rätt att ta del av den kunskap som ska vara 
tillgänglig för alla oavsett härkomst. Vi tar ansvar. Därför 
utvecklade Uppsala universitet strategier för att ta hand 
om den kompetens som strömmar in i vårt land; vi arbetar 
med validering och mottagande. 

Men även om världen omkring oss var orolig fortsatte 
universitetet med stadig takt framåt. Vi befäste placering-
en som ett topp-100 universitet och i den hårda konkur-
rensen om anslag var vi framgångsrika. Söktrycket till våra 
utbildningar var högst i landet om man ser till det totala 
antalet sökande till höstterminens kurser. Vid professors-
installationen i november installerade vi för första gången 
i historien fler kvinnor än män.

Jämställdheten är en viktig fråga för universitetet; det är 
en kvalitetsfråga. Vårt universitet ska bedöma människor 
efter kompetens och inget annat. 

Mycket är bra, men bra kan bli bättre. Projektet  Kvalitet 
och förnyelse 2017 (KoF17) är Uppsala universitets tredje 
övergripande forskningsutvärdering. Denna gång ligger 
fokus på de kvalitets- och förnyelsedrivande processerna 
i våra forskningsmiljöer. En stor enkätundersökning och 
bibliometriska analyser har genomförts. Institutioner-
nas arbete med självvärderingar pågår under vintern 
2016/2017 och under våren kommer internationella ex-
pertpaneler på besök. När det gäller utbildningskvalitet 
implementeras ett nytt system som innebär att vi under 
en sexårsperiod kommer att genomföra utvärderingar med 
extern granskning av alla våra utbildningar. De första pi-
lotutvärderingarna påbörjades under hösten.

Under slutet av året kom också regeringens forsknings-
proposition. Då konstaterade vi att de forskningsstrategier 
universitetet antog under hösten, som lyfter fram några 
av våra styrkeområden, passar väl ihop med de områden 
regeringen vill satsa på. Vi möter samhällets utmaningar 
genom riktade forskningssatsningar inom angelägna områ-
den – exempelvis antibiotika, rasism och medicinsk tek-
nik. 

Med rollen som ledande universitet i Sverige följer också 
ansvaret att sätta vår verksamhet i ett större sammanhang. 
Vi antar samhällsutmaningarna och vi prioriterar med 
hänsyn till omvärldens behov. I Mål och Strategier formu-
lerar vi det som att vi arbetar för mänsklighetens gagn och 
för en bättre värld. Det autonoma universitetet värnar sin 
integritet, men strävar samtidigt efter maximal öppenhet 
mot omvärlden. 

På den internationella arenan såg vi bland annat hur an-
talet avgiftsbetalande studenter från länder utanför Euro-
pa fortsatte öka. Vi har också varit med och bildat ett nytt 
slagkraftigt europeiskt universitetsnätverk, The Guild of 
European Research-Intensive Universities, med hittills 18 
medlemmar. 

Under året har vi för första gången antagit ett program 
och en handlingsplan för hållbar utveckling. Vi har också 
utsett ett rektorsråd som särskilt ska driva dessa frågor. 
Hållbar utveckling är också ett centralt tema i en av de 
tre MOOCs som Uppsala universitet lanserat under året: 
Climate Change Leadership. De andra två handlar om 
antibiotikaresistens respektive finansiella kriser.

Under året har vi antagit ett nytt program och en ny 
handlingsplan för samverkan och de riktade satsningar 
som universitet gör för att öka antalet meriteringsanställ-
ningar ser ut att ge resultat. En motsvarande satsning för 
att öka antalet internationella gästprofessorer har också 
sjösatts under hösten. 

Sammantaget ser vi att Uppsala universitet fortsätter att 
ta ansvar som en lokal, nationell, internationell mötesplats 
för kunskap, kultur och kritisk dialog.


#Sammanfattning

Uppsala universitet är ett fullskaligt, internationellt orien-
terat forskningsuniversitet som bedriver forskning och ut-
bildning inom nio fakulteter organiserade i tre vetenskaps-
områden; humaniora och samhällsvetenskap, medicin och 
farmaci samt teknik och naturvetenskap. 

Universitetet hävdar sig väl i nationell konkurrens om 
forskningsbidrag och var 2016 bland de största mottagarna 
av bidrag från Vetenskapsrådet. Under året har forsknings-
strategier tagits fram för perioden 2016–2020. Det finns en 
god potential för att det även i framtiden ska utvecklas star-
ka forskningsmiljöer vid universitetet, bland annat genom 
att forskare tilldelats medel från European Research Coun-
cil (ERC) och inom programmet Wallenberg Academy 
 Fellows. Vidare har universitet rankats bland de 100 främ-
sta på de tre stora internationella rankinglistorna (ARWU/
Shanghairankingen, Times Higher Education och QS).

Det kvalitetshöjande arbetet inom utbildning har fort-
gått och under året beslutades om en ny modell för sys-
tematiska utbildningsutvärderingar. Antal helårsstudenter 
visar en viss nedgång och även antalet doktorander (mätt 
som heltidsekvivalenter) har minskat jämfört med 2015. 
Antalet nyantagna doktorander minskar för femte året i 
rad. Universitetet har en ackumulerad överproduktion 
inom utbildning i förhållande till tilldelat takbelopp, men 
den minskade 2016 jämfört 2015. Universitetet arbetar 
aktivt på att minska den ackumulerade överproduktionen 
för att hamna i nivå med tilldelat takbelopp.

Det internationella arbetet har stärkts under året. Som 
exempel kan nämnas att universitetet har varit med 
och grundat det nya universitetsnätverket The Guild of 
European Research-Intensive Universities som består av 
18 europeiska universitet. Nätverkets syfte är att bidra 
till att utveckla forsknings- och utbildningspolitiken inom 
EU. Tillsammans med andra svenska lärosäten deltar Upp-
sala universitet även i flera universitetsövergripande pro-
jekt som syftar till att stärka internationella samarbeten, 
bland annat i Japan och Brasilien. Antalet avgiftsbetalande 
studenter har fortsatt att öka under 2016.

Under året har samverkan med det omgivande sam-
hället stärkts. Till exempel har flera nya samarbetsavtal 
tecknats, bland annat med Uppsala kommun och Region 
Gotland. Flera AIMdays har genomförts både nationellt 
och internationellt, enligt ett Uppsala-utvecklat mötes-
koncept för att identifiera gemensamma intressen för 
forskare och företag eller andra organisationer. Vidare har 
arbetet med insatser till stöd för nyanlända och integra-
tion utvecklats.

Intäkterna ökade med 131 mnkr och kostnaderna 
med 103 mnkr. Sett över en femårsperiod har omsätt-
ningen ökat med 1 097 mnkr och var 6 643 mnkr 2016. 
Det samlade ekonomiska resultatet uppvisar ett över-
skott om 7 mnkr. Utbildning på grundnivå och avance-
rad nivå genererade ett underskott om 8 mnkr. Forskning 
och utbildning på forskarnivå uppvisar ett överskott om 
8 mnkr. Uppdragsutbildningen uppvisade ett underskott 
om 0,2 mnkr och uppdragsforskningen ett överskott om 
7 mnkr. Det sammantagna resultatet är en förändring med 
27 mnkr i jämförelse med 2015.