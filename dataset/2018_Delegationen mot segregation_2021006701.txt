#Direktören har ordet

Segregation är en av våra största samhällsutma-
ningar. Vi ser ökande klyftor inom många 
områden, till exempel vad gäller skolresultat, 
demokratiskt deltagande och trygghet. En ökande 
segregation påverkar hela samhället negativt. 
Redan i dag bedrivs ett omfattande arbete mot 
segregation både lokalt, regionalt och nationellt. 
Det råder ingen tvekan om att det arbetet är 
viktigt då det handlar om att skapa jämlika 
uppväxt- och levnadsvillkor och goda livschanser 
för alla. Min bedömning är dock att det arbete 
som sker i dag inte är tillräckligt för att minska 
och motverka segregationen.

Som ett led i att garantera långsiktigheten i 
arbetet mot segregation samt för ökad kvalitet och 
effektivitet, inrättade regeringen Delegationen 
mot segregation 2018. Myndigheten ska arbeta 
sektorsövergripande och har i uppdrag att främja 
ökad samverkan och att bidra till kunskapsut-
veckling kring segregation. Bidragsgivning är ett 
av myndighetens verktyg för att stimulera 
samverkan kring och öka kunskapen om 
segregation. Under det första året har 
myndigheten påbörjat flera processer för att svara 
upp mot detta uppdrag. Med regeringens reform-
program och strategi för att minska och motverka 
segregation som grund, har fokus legat på att 
etablera myndigheten som en samordnande 
nationell aktör i arbetet mot segregation.

Det finns mycket kunskap om segregation, men 
också stora kunskapsluckor, inte minst kring det 
sektorsövergripande arbetet. Det är också en 
utmaning att mycket av den kunskap som finns 
inte implementeras. Min erfarenhet är att 
samverkan i arbetet mot segregation ofta brister 
både nationellt, regionalt och lokalt. En viktig 
lärdom är att fler aktörer i samhället måste arbeta 
tillsammans, bygga vidare på det som fungerar 
och i vissa fall utveckla nya och innovativa sätt.

Under året har Delegationen mot segregation 
bland annat tagit fram ett förslag till uppföljning 
av indikatorer som skapar förutsättningar för en 
långsiktig sektorsövergripande uppföljning av 
segregationen i Sverige. Myndigheten har även 
gjort insatser för att skapa en bidragsgivning som 
bygger på kunskap om lokala behov och om vilka 
insatser som ger effekt. Förutom att fördela 
bidrag enligt myndighetens egna förordningar, 
har en prioritering varit att förbereda överta-
gandet av bidragsgivningen till kommuner med 
identifierade segregationsutmaningar från 
Tillväxtverket. 

Då 2018 var Delegationen mot segregations första 
år, har fokus varit att skapa en stabil grund för 
myndigheten. Det har dels handlat om att tolka 
uppdraget och börja leverera i förhållande till det, 
dels om att få system och rutiner på plats för att 
uppfylla alla de krav som ställs på en statlig 
myndighet. Myndigheten har prioriterat interna 
utvecklingsprocesser och att säkerställa att 
verksamheten präglas av likvärdighet och bedrivs 
på ett rättssäkert sätt. Det har varit en utmaning 
att genomföra uppdraget parallellt med att 
personal rekryterats och myndigheten byggts upp. 
Vilket stort arbete det är att bygga en myndighet 
från grunden är en viktig lärdom. Vårt uppdrag är 
omfattande och komplext och kräver högt 
kvalificerade medarbetare. 

Året har varit intensivt och min bedömning är att 
vi under året har lyckats skapa en organisation 
som med stor flexibilitet tagit sig an nya 
utmaningar, presterat väl och mött efterfrågan 
och behov. Under detta uppstartsår har det blivit 
tydligt för mig att myndighetens roll att bidra till 
att förbättra samverkan och till ett mer kunskaps-
baserat arbete mot segregation, har varit efter-
längtad och behövd.


#Myndighetens uppdrag och inriktning

I detta kapitel redovisas myndighetens uppdrag 
enligt instruktion och den inriktning som 
regeringen har angett i form av strategi och reform-
program. Därutöver redogörs för grunden i vår 
verksamhetsstyrning, hur myndigheten organiserats 
och insynsrådets sammansättning.

#Instruktion

Delegationen mot segregation ska genom ett 
sektorsövergripande arbete bidra till att öka de 
långsiktiga effekterna av insatser för att minska 
och motverka social och ekonomisk segregation 
på nationell, regional och lokal nivå. Detta 
omfattar insatser för att förbättra situationen i 
socioekonomiskt utsatta områden och motverka 
strukturella orsaker till segregation.

Myndigheten har i uppdrag att främja ökad 
samverkan mellan myndigheter, landsting, 
kommuner, organisationer inom det civila 
samhället, näringsliv, forskare och andra relevanta 
aktörer. Myndigheten ska även bidra till kunskaps- 
och erfarenhetsutbyte samt stödja relevanta aktörer 
i att utföra ett strategiskt och kunskapsbaserat 
arbete som följs upp och utvärderas.

Delegationen mot segregation har i uppdrag att 
följa och sprida forskning och annan kunskap i 
frågor som rör segregation. Myndigheten ska bidra 
till kunskapsutveckling genom analyser av 
bakomliggande orsaker till segregation och av 
insatser och metoder som kan bidra till att minska 
och motverka segregation. Denna kunskap ska 
göras tillgänglig och spridas till relevanta aktörer. 
Myndigheten ska förse regeringen med analyser, 
utredningar och sektorsövergripande uppföljningar 
av utvecklingen i frågor som rör segregation.

Delegationen mot segregation har i uppdrag att 
fördela statsbidrag enligt författningar där myndig- 
heten har fått ett sådant uppdrag av regeringen. 

#Reformprogram och långsiktig strategi 

Regeringen beslutade 2017 om ett långsiktigt 
reformprogram för att minska segregationen. 
Syftet med reformprogrammet är att förbättra 
situationen i områden med socioekonomiska 
utmaningar och att motverka strukturella orsaker 
till segregation. Reformprogrammet var tänkt 
som ett startskott för ett långsiktigt arbete, byggt 
på evidens och forskning. Som en vidare-
utveckling av reformprogrammet beslutade 
regeringen under 2018 om en långsiktig strategi 
för att minska och motverka segregation. I 
strategin anges inriktningen för regeringens 
prioriteringar för arbetet under perioden 2018–2028. 

Delegationen mot segregation har i uppdrag att 
bidra till strategins genomförande och 
uppföljning samt att fungera som ett nav i arbetet 
med att minska och motverka segregation. 

#Verksamhetens inriktning

För att tydliggöra myndighetens uppdrag och 
inriktning har en vision, ett syfte och en verksam-
hetsidé tagits fram. Dessa är utgångspunkten i 
styrningen av verksamheten. Under året har 
myndigheten arbetat med att ta fram mål och 
värdegrund för verksamheten.

#Organisation 

Delegationen mot segregation är en enrådighets-
myndighet och leds av direktör Inger Ashing. 
Myndigheten är organiserad i Ledning, Verksam-
hetsenhet, Administrativt stöd och verksamhets-
styrning samt Kommunikation. 

#Insynsråd

Delegationen mot segregation har ett insynsråd 
vars uppgift är att utöva insyn i verksamheten och 
ge myndighetschefen råd. Insynsrådet har haft tre 
möten under 2018.

#Väsentlig information

I regleringsbrevet för 2019 har Delegationen mot 
segregation fått i uppdrag att förbereda avveckling 
av myndigheten så att den kan upphöra den 31 
december 2019 mot bakgrund av riksdagens beslut. 

Den 31 januari 2019 lämnade myndigheten ett 
underlag till regeringen med beräknade kostnader 
avseende avvecklingen (dnr 2019-1.1.1-4) i 
enlighet med uppdrag i regleringsbrev.