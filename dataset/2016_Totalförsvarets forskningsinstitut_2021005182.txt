#GD har ordet 
 
Vi lägger ännu ett år bakom oss som präglats av dramatiska händelser i vår omvärld, där 
terrordåd i flera europeiska länder och pågående krig i bl.a. Syrien och Irak drabbat civila på 
ett grymt och hänsynslöst sätt. Det är lätt att få en känsla av maktlöshet när man tar del av 
nyhetsrapporteringen i medierna. Jag konstaterar att den verksamhet vi bedriver inom FOI för 
försvar och säkerhet kanske aldrig har varit så viktig som nu, i strävan mot ett säkrare samhälle, 
både i Sverige och internationellt. 

För FOI:s del kan vi se tillbaka på ett bra verksamhetsår. Efterfrågan är större än vad vi just nu 
kan möta och vårt varumärke står starkare än på mycket länge. De insatser FOI har gjort under 
året uppfattas göra en väsentlig skillnad för uppdragsgivarna. 

För oss är det viktigt att kunna sätta händelser och utvecklingstendenser i ett större 
sammanhang, vare sig det gäller försvars- och säkerhetspolitiska analyser eller forsknings- och 
teknikutveckling. Det är en unik förmåga som FOI har och som vi värnar om. All den 
sakkunskap som byggs upp är ovärderlig för många av våra uppdragsgivare, men också för att 
visa på fakta och förklara skeenden för den breda allmänheten.  

Omvärldsutvecklingen ställer stora krav på flexibilitet i verksamheten. Här spelar de 
långsiktiga investeringar som tidigare har gjorts i FOI:s verksamhet en avgörande roll. 
Kompetensväxlingar måste dock ske för att kunna möta förändringar i efterfrågan, ett 
utvecklingsarbete som redan är påbörjat. Samtidigt märker vi av fler uppdragsgivare med 
volymmässigt mindre beställningar, men även förändrade regler och inriktning på t.ex. EU:s 
ramforskningsprogram. Sammantaget innebär detta stora utmaningar för 
verksamhetsplaneringen både på kort och lång sikt, vilket under året lett till resursbrist och 
mycket hög debiteringsgrad. 

Forskning är en förutsättning för Försvarsmaktens ökade operativa förmåga på kort och lång 
sikt. Att bygga upp kompetens tar tid, och kräver långsiktig flexibilitet och anpassningsbarhet. 
I slutet av året överlämnade Försvarsforskningsutredningen sitt slutbetänkande, som tydligt 
belyser detta behov. 
 
Forskningen på FOI är ofta i skärningspunkten mellan försvar och säkerhet, mellan civilt och 
militärt. Något som är alltmer aktuellt idag när totalförsvarsplaneringen hamnat på agendan 
igen. Våra forskare kan använda den breda tekniska kunskapen/kompetensen som byggs upp 
för militära behov till att göra nytta även inom civil säkerhet.  
 
Den tid vi lever i och utvecklingen i vår omvärld avspeglar sig i flera av FOI:s 
forskningsprojekt. Ett exempel är projektet P5, där forskare har utvecklat ett system som kan 
upptäcka sabotage- och terroristhot mot våra kritiska samhällsfunktioner, som exempelvis 
kraftverk. Ett annat exempel är regeringens uppdrag till FOI att göra kvantitativa kartläggningar 
och analyser av den våldsbejakande extremistiska propaganda som sprids via internet och 
sociala medier i Sverige. Under året avslutades också projektet SUBCOP1, vars mål har varit 
att utveckla och anpassa teknik och metoder för att ingripa mot självmordsbombare. Projektet 
är en viktig del i EU:s forskningsprogram och uppmärksammades i media, något som många 
EU-projekt där FOI deltar generellt blir. 

En internationellt granskad rapport som kom i slutet av året och som fått stor uppmärksamhet 
var den åttonde utgåvan av Rysk militär förmåga i ett tioårsperspektiv. I rapporten analyserar 
FOI:s forskare den ryska militära handlingsfriheten, försvarsutgifterna, försvarsindustrin samt 
den säkerhetspolitiska utvecklingen de kommande tio åren. 

FOI har, utöver det som redan nämnts, bedrivit forskning och lämnat expertstöd till våra 
huvuduppdragsgivare inom flera olika områden. Som exempel kan nämnas att FOI forskat 
kring Försvarsmaktens behov inom cyberområdet, bland annat när det gäller stöd för att 
upptäcka och identifiera vilseledande information på nätet. Till detta kommer att FOI i dialog 
med Myndigheten för samhällsskydd och beredskap (MSB) och Försvarsmakten dessutom 
vidareutvecklat test- och övningsanläggningen för IT-säkerhet, CRATE2.  

Under året har underlag levererats avseende kravställning av viktig materiel, t.ex. sensorer för 
upptäckt och identifiering av mål samt vapensystem för bekämpning av luft-, sjö- och markmål. 
Inom området kommunikation har FOI vidare stöttat FMV och Försvarsmakten kring 
möjligheterna och riskerna med att använda mobiltelefonisystemet 4G i militära tillämpningar.  

Det jag valt att nämna är bara några få exempel på forskning där FOI i många fall har unik 
kompetens och kunskap. Exemplen visar på aktualiteten kring frågorna, där det ställs stora krav 
på flexibilitet och förmåga att kunna leverera expertstöd och forskningsresultat både i dag och 
i framtiden. Gemensamt för exemplen är att de bygger på de proaktiva investeringar som 
tidigare gjorts i kunskapsutveckling. 

Vår produktion är helt beroende av kompetenta medarbetare som ställer upp på ett fantastiskt 
sätt. Därför har vi under året arbetat vidare med att utveckla vår organisation och ge våra 
medarbetare bra förutsättningar. Genom det läggs grunden för att FOI ska fortsätta att vara en 
modern, kunskapsintensiv och professionell myndighet. 


#FOI uppgifter och mål 
 
Totalförsvarets forskningsinstitut (FOI) är en huvudsakligen uppdragsstyrd myndighet under 
Försvarsdepartementet, vars kompetens ska nyttiggöras i alla samhällssektorer. Verksamheten 
bidrar till det militära försvarets utveckling och samhällets säkerhet samt utgör ett kvalificerat 
stöd till Regeringskansliet, andra myndigheter och övriga samhället. 

Enligt regeringens instruktion har FOI följande uppgifter och mål:  

* FOI har till uppgift att bedriva forskning, metod- och teknikutveckling samt 
utredningsarbete för totalförsvaret och till stöd för nedrustning, icke-spridning och 
internationell säkerhet. Myndigheten får även i övrigt bedriva forskning, metod- och 
teknikutveckling samt utredningsarbete. Verksamheten ska bedrivas med beaktande av 
krav på integritet, relevans och vetenskaplig kvalitet. 

* FOI ska verka för att försvarsforskningen nyttiggörs även utanför totalförsvaret. 

* FOI:s uppgift att bedriva försvarsunderrättelseverksamhet ska fullgöras genom analyser 
av information som inhämtats från offentliga informationskällor eller som lämnats av 
uppdragsgivare. 

* FOI ska särskilt verka för samverkan mellan militär och civil forskning samt mellan 
nationell och internationell forskning. 

* FOI ska på uppdrag av Försvarets materielverk bedriva exportrelaterad verksamhet 
inom försvarssektorn. 

* FOI får bedriva tjänsteexport som är direkt kopplad till myndighetens 
verksamhetsområde och som ligger inom ramen för det uppdrag som anges i denna eller 
någon annan förordning 

#Kunskapsuppbyggande och kunskapstillämpande verksamhet 

FOI delar in sin verksamhet i kunskapsuppbyggande respektive kunskapstillämpande 
verksamhet. Verksamheten sker i projektform. Inom den kunskapsuppbyggande verksamheten 
bedrivs forskning och utveckling i ett långsiktigt perspektiv. Denna kunskapsuppbyggande 
forskning sker främst inom den sammanhållna FoT3-beställningen från Försvarsmakten, men 
också via anslag från Försvars- och Utrikesdepartementen samt genom bidrag från 
forskningsfinansiärer. Den kunskapsuppbyggande verksamheten utgör en grundförutsättning 
för kunskapstillämpningen där forskning och utveckling, analyser m.m. nyttjas för att lösa mer 
kortsiktiga behov för uppdragsgivarnas verksamhet. Den domänkunskap som FOI byggt upp 
är en förutsättning för kunskapstillämpningarna för försvaret och det civila samhället. 

#Indelning av verksamheten 

För uppföljningen av forskningsverksamheten och dess prestationer delas FOI:s verksamhet in 
i följande forskningsområden: 

* Beslutsstödssystem och informationsfusion  

* CBRN-frågor och icke-spridning  

* Flygteknik och luftstridssimulering  

* Informationssäkerhet och kommunikation 

* Krisberedskap och samhällssäkerhet 

* Metod- och utredningsstöd 

* Sensorer och signaturanpassning  

* Säkerhetspolitik 

* Telekrig 

* Undervattensforskning  

* Vapen, skydd och säkerhet 

* Övrigt  
 
För den interna samordningen och uppföljningen av uppdrag från uppdragsgivare indelas 
verksamheten på FOI i följande marknadsområden: 

* Försvar 

* Regeringskansliet 

* Civila myndigheter 

* Näringsliv 

* Utländska kunder 

* Forskningsfinansiärer 