#Landshövdingen har ordet 

Framtidstron är stark i Västerbotten. Företagen inom basnäringarna, som utgör basen för den 
regionala utvecklingen, gynnas av högkonjunkturen. Ett antal etableringar har ytterligare 
förstärkt framtidstron. Nämnas kan Northvolt som planerar verksamhet i Skellefteå och 
Arbetsförmedlingen som etablerar kundtjänst i Lycksele. Kompetensförsörjningen är en fortsatt 
stor utmaning. Fram till år 2025 kommer det att behövas ersättningar till över 40 000 personer 
som gått i pension. 

Den demografiska situationen präglar länet. Av länets 15 kommuner är det bara tre som har över 
10 000 invånare. Att etablera de nyanlända på bostads- och arbetsmarknaden är därför en viktig 
framtidsfråga. Länsstyrelsen har under 2017 haft nya uppdrag inom dessa områden. 

Länets universitet, företag, kommuner, och organisationer bidrar tillsammans till en utveckling 
som i allt högre utsträckning präglas av viljan och förmågan att kombinera tillväxt med 
ekologisk, social och ekonomisk hållbarhet. Länsstyrelsens roll som förbindelselänk mellan 
lokal, regional, nationell och internationell nivå har stärkts. 

Länsstyrelsen är den enda myndighet i landet som har till uppdrag att bevaka och väga samman 
flera samhällsintressen. Denna position, i kombination med den nära relationen till 
kommunerna, gör Länsstyrelsen till ett viktigt redskap i regeringens arbete för tillväxt och 
ekologisk samt socialt hållbar utveckling. 

Under 2017 har Länsstyrelsens Västerbotten inlett ett utvecklingsarbete med 
värdegrundsfrågorna i fokus. Tre strategiska målsättningar pekar ut den gemensamma 
riktningen för personalen: kunden i fokus, den moderna och lärande myndigheten, och 
samverkan för länets utveckling. 

Den statliga värdegrunden och de strategiska målsättningarna har kompletterats med tre 
värdeord: pålitlig, professionell, hjälpsam. Värdeorden är ett komplement till den statliga 
värdegrunden och dess syfte är att fästa fokus på de brukare och kunder som myndigheten är till 
för. 


#Övergripande samordningsuppdrag 

#Länsstyrelseinstruktion 

Länsstyrelseinstruktion 2 §: 

Länsstyrelsen ska verka för att nationella mål får genomslag i länet samtidigt som hänsyn ska 
tas till regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters 
insatser. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser 
som inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har 
ålagt den.  
Förordning (2008:1346). 

Landshövdingen och länsrådet i Västerbotten samråder med kommunerna, det kommunala 
samverkansorganet Region Västerbotten, landstinget och statliga myndigheter i och utanför 
länet. De frågor som behandlas vid samråden är de som påverkar eller har betydelse för 
myndigheternas och kommunernas verksamhet samt länets utveckling. 

Samråd och samarbete med andra länsstyrelser sker i enlighet med den generella 
överenskommelse som upprättats mellan landets landshövdingar och i övrigt enligt de särskilda 
direktiv som utfärdas. Länsrådet utser Länsstyrelsens representanter i de olika 
nätverksgrupperna. 

Landshövding och länsråd har omfattande externa kontakter med kommuner, företag, universitet 
och föreningar. Här nedan följer ett axplock av dessa: 

* Länsrådet är sedan i maj vice ordförande i Umeå universitets styrelse. Han är även 
sedan 2015 ordförande för den externa programstyrelsen i forskningsprogrammet 
Mistra Arctic Sustainable Development.  

* Landshövdingen har under året invigt den nya Restauranghögskolan vid Umeå 
universitet samt medverkat i en paneldebatt anordnad av enheten för Epidemiologi och 
folkhälsa.  

* Landshövdingen och länsrådet tar varje termin med sig chefsgruppen och besöker 
någon av länets kommuner för erfarenhetsutbyte. Under 2017 har Vilhelmina och 
Norsjö kommuner besökts. Landshövdingen och länsrådet har även gjort ett eget 
kommunbesök i Dorotea.  

* Landshövdingen har gjort flera företagsbesök, bland annat i Vilhelmina, Lycksele och 
Skellefteå. 

* Landshövding och länsråd deltar årligen i möten inom ramen för Governors of the 
North. Årets möte gick av stapeln i Rovaniemi.  

* Landshövdingen var under året värd för kronprinsessans landskapsvandring i 
Västerbotten. Norsjö och Skellefteå besöktes.  

* Landshövdingen tog initiativ till ett möte med Luftfartsverket mot bakgrund av deras 
beslut att fjärrstyra flygledningen vid Umeå flygplats. Mötet hölls i Sundsvall. 

* Länsrådet är ordförande i Allmänna försvarsföreningens Västerbottens-sektion i 
egenskap av sin roll. Föreningen ordnar bland annat det säkerhetspolitiska seminariet 
Pax Nordica varje år, i samarbete med Umeå universitet. 

* Länsledningen har haft möten med flera företag, exempelvis Boliden, Dragon Mining 
och Hemavan Alpint samt deltog i ett samrådsmöte med batteritillverkaren Northvolt.  

* Länsrådet har haft en träff med Skellefteå kommunstyrelse för att diskutera hanteringen 
av restprodukten järnsand. 

* Landshövdingen och länsrådet har haft ett möte med den nye arktiske ambassadören 
Björn Lyrvall. 

* Landshövdingen ordnade ett brett uppslagsseminarium med rubriken Framtidslandet 
som fokuserade på integrationen av nyanlända och på kompetensförsörjningen. 

* Landshövdingen tog initiativ till ett rundabords-samtal med judiska föreningen i Umeå 
och judiska centralrådet mot bakgrund av trakasserier som föreningen utsatts för. Ett 
separat möte med Israels ambassadör och en kippavandring genomfördes också. 

* Länsledningarna i Västerbotten och Norrbotten tog initiativ till ett tvådagars möte med 
kunskaps- och erfarenhetsutbyte mellan chefsgrupperna vid respektive länsstyrelse. 

* Landshövdingen träffar regelbundet ett nätverk bestående av kvinnor på toppositioner 
inom näringsliv och offentlig sektor i Västerbotten.  

* Landshövdingen är ordförande i ProcessIT Innovations, som är ett samverkanscentrum 
för process-och verkstadsindustrierna, universiteten samt IT-företag inom framför allt 
Norrbotten och Västerbotten. 

* Landshövdingen är ordförande i Skogslänet Västerbotten, ett initiativ som vill stärka 
skogsnäringen genom att samla företag, organisationer och myndigheter. 
Landshövdingen är vidare ordförande i Föreningen Trästad; en förening med syfte att 
inspirera till att utveckla träbyggnation och sprida kunskap om hur detta görs på bästa 
möjliga sätt – tekniskt, miljömässigt och ekonomiskt. 

* Landshövdingen deltog på en delegationsresa till Arkhangelsk, Ryssland, i samband 
med att Sverige, genom utrikesministern, officiellt tog över ordförandeskapet i 
Barentsrådet.  

* Landshövdingen tog i slutet av året initiativ till ett möte i Vilhelmina mellan helikopter-
företagare och representanter för regeringskansliet för att diskutera problem med 
tillämpningen av nuvarande regelverk i fjällmiljö. 