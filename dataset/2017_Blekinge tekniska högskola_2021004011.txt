#Rektors förord  

Först ett stort tack till alla 
medarbetare och studenter för det 
gångna året och för de goda resultat 
som vi kan redovisa här. Vi kan 
möjligen inte uppvisa samma 
dramatiska resultatförbättringar som 
under de tidigare åren utan snarare 
visa att resultaten i år har stabiliserats 
på en bra nivå. 
 
Regeringen föreslog och riksdagen 
beslutade under året att öka anslagen 
till vår utbildning och forskning. 
Efter många år av sänkta anslag 
betydde ökningen mycket för 
högskolan och jag tar det som ett 
tecken på att vårt idoga arbete under 
de senaste åren har uppskattats. Det 
viktigaste med ökade anslag är att vi 
nu kan utveckla vårt utbildningserbjudande och öka antalet utbildningsplatser något men 
inte så mycket att vi riskerar att tappa i kvalitet. 
 
Högskolans ekonomiska resultat är anmärkningsvärda med tanke på omständigheterna. 
Årets överskott blev drygt 15 miljoner kronor och myndighetskapitalet är nu cirka 97 
miljoner kronor. För fem år sedan var myndighetskapitalet nere på knappt 3 miljoner 
kronor. Kapitalet ska användas till förnyelse genom främst nyrekrytering av lärare. 
 
Man skulle kunna tro att vi har sparat så mycket att kvaliteten har blivit lidande. Så är det 
inte. Vårt primära mål har hela tiden varit att höja kvaliteten. En god ekonomi har bara 
varit en hygienfaktor och en grund för viss rådighet över framtiden.  
 
Inom utbildningen bestod utmaningen i vikande anslag och följaktligen färre studenter. 
Vi hanterade situationen genom att avveckla gamla utbildningsprogram och börja 
utveckla nya. Vi anställde fler lärare. Investerade i labb och innovationsmiljöer. 
Utvecklade vårt kvalitetssystem. Resultaten blev högre prestationsgrad och bättre 
kursvärderingar.  
 
Inom forskningen var utmaningen att öka antalet vetenskapliga publiceringar. Sättet att 
ta sig an detta var kanske inte helt uppenbar. Vi begränsade jakten på externa bidrag och 
fokuserade på att använda anslagen på ett klokt sätt. Kostnaderna minskade. Vi fick fler 
publiceringar. 

Inom högskolans tekniska och administrativa stödverksamhet var utmaningen att höja 
kvaliteten och samtidigt minska kostnaderna. Den avgörande åtgärden var en stor 
omorganisering. Kostnaderna minskade. Rapporterna från Riksrevisionen visade noll fel. 
Ekonomistyrningsverket höjde högskolans betyg till AA.  
 
Under året beslutade styrelsen om en ny strategisk plan. Vi ska utvecklas som lärosäte; 
vara moderna och våga bryta mönster. Vi ska utbilda hela studenten. Vi ska bidra till att 
lösa både kortsiktiga och långsiktiga problem i samhället. Högskolan ska helt enkelt ta sig 
an nya utmaningar och det gillar vi.  
 

#Organisation och verksamhet 

Nedanstående är en beskrivning av högskolans organisation under 2017. 

Högskolans verksamhet leds av en styrelse bestående av 15 ledamöter. Styrelsen har under 
2017 haft fem protokollförda sammanträden. Inför styrelsen ansvarar rektor för ledningen 
av högskolans verksamhet. Högskolans ledningsenhet bestående av prorektor, vicerektor, 
dekaner, högskoledirektör och rektors handläggare utgör rektors stöd i ledningen av 
verksamheten. Centrala delar i styrningen av verksamheten utgörs, utöver budgeten, av 
den årliga övergripande verksamhetsplanen. 

BTH har två fakulteter som leds av varsin dekan som tillsatts efter ett kollegialt 
nomineringsförfarande. Dekanernas uppgift är planering, styrning och kvalitetssäkring av 
forskning och utbildning på grundnivå, avancerad nivå samt forskarnivå. Som stöd i detta 
arbete har rektor utsett en vicerektor med ett särskilt ansvar för grundutbildningsfrågor. 
Dekanerna samt vicerektor har inom ramen för en rekryteringskommitté även det 
övergripande ansvaret för rekrytering av lärarpersonal.  

Högskolans grundutbildning, utbildning på forskarnivå och forskning är organiserad, 
inom de två fakulteterna, i elva institutioner.  

Som stöd till ledningen finns ett ledningskansli som leds av en kanslichef. Den stödjande 
verksamheten, bestående av sju avdelningar, är samlad i en gemensam funktion kallad 
gemensamt verksamhetsstöd som leds av högskoledirektören. Enheten för 
utbildningsutveckling leds av vicerektor och enheten för högskoleservice arbetar på 
uppdrag av Universitets- och högskolerådet, UHR. Utöver detta har högskolan en 
disciplinnämnd och en personalansvarsnämnd.   

#Fakulteten för datavetenskaper 

Fakulteten för datavetenskaper ansvarar för utbildning, forskning och samverkan med det 
omgivande samhället inom områdena datavetenskap, datateknik, medieteknik, 
programvaruteknik och telekommunikationssystem. Fakulteten bidrar till ett antal 
utbildningsprogram inom IT-området som bl.a. leder till kandidat-, master- och 
civilingenjörsexamina. Utöver detta bidrar fakulteten med fristående kurser. Huvudsyftet 
med utbildningen är att bidra med industrirelevant kunskap inom fakultetens 
ansvarsområde.  

Forskningen inom fakulteten är i huvudsak inriktad mot datavetenskap, dator-
systemteknik, programvaruteknik, teknovetenskapliga studier och telekommunikations-
system. Forskningen bedrivs med ett stort fokus på internationell synlighet och nära 
samverkan med industrin och det omgivande samhället. 

#Fakulteten för teknikvetenskaper 

Fakulteten för teknikvetenskaper ansvarar för utbildning, forskning, och samverkan för 
att möjliggöra innovation med det omgivande samhället inom områdena maskinteknik, 
industriell ekonomi, matematik och naturvetenskap, strategisk hållbar utveckling, fysisk 
planering, tillämpad signalbehandling, systemteknik, tillämpad hälsoteknik, folkhälso–
vetenskap och omvårdnad. Fakulteten bidrar till ett antal utbildningsprogram inom 
områdena teknik, ekonomi, hälsa, management och planering som leder till kandidat-, 
master- och civilingenjörsexamina samt sjuksköterske- och specialistsjuksköterske-
program. Utöver detta bidrar fakulteten med fristående kurser och uppdragsutbildningar.  

Forskningen inom fakulteten är i huvudsak inriktad mot: maskinteknik, industriell 
ekonomi, matematik och systemteknik, strategisk hållbar utveckling, fysisk planering, 
tillämpad signalbehandling, hälsoteknik och hållbart aktivt åldrande. Forskningen bedrivs 
i nära samverkan med industrin och det omgivande samhället. 

#Ledningskansli 

Ledningskansliet utgör en resurs till högskolans ledning. Ledningskansliet bereder ärenden 
till högskolans styrelse och ledning. Inom ledningskansliet ryms även registratur, arkiv och 
upphandlingsfunktion.  

#Gemensamt verksamhetsstöd 

Högskolan har samlat merparten av administrativa funktioner under enheten gemensamt 
verksamhetsstöd. Enheten ansvarar för BTH:s gemensamma administration till 
kärnverksamheten för ekonomisk förvaltning, personaladministration och studerande-
administration, marknadsföring och kommunikation. I det gemensamma verksamhets-
stödet ingår även service till högskolans enheter och institutioner inom IT- och 
fastighetsfrågor och bibliotek.  

#Enheten för utbildningsutveckling 

Enheten för utbildningsutveckling arbetar med högskolans centrala kvalitets- och 
kompetensutvecklingsarbete. Detta innefattar systematiskt kvalitetsarbete och långsiktigt 
utvecklingsarbete för främjandet av en god utbildningsmiljö och högkvalitativa 
utbildningar. Här ingår även högskolepedagogisk verksamhet och digitala verktyg som 
stöd för lärande.  

#Enheten för högskoleservice 

Enheten för högskoleservice arbetar på uppdrag av UHR och genomför en första 
granskning av alla de ansökningshandlingar som ingår i de nationella antagningarna till 
Sveriges universitet och högskolor. 

#Disciplinnämnd  

Disciplinnämnden handlägger ärenden om disciplinära åtgärder gällande studenter. 
Disciplinnämnden består av rektor som ordförande, en lagfaren ledamot, en företrädare 
för lärarna vid högskolan samt två studentrepresentanter.  

#Personalansvarsnämnd  

Personalansvarsnämnden vid BTH är en partssammansatt grupp som består av rektor 
tillika ordförande samt två ledamöter och personalföreträdare. Nämnden ska besluta i 
frågor gällande skiljande från anställning på grund av personliga förhållanden, 
disciplinansvar, åtalsanmälan samt avstängning. Nämnden har inte haft något 
sammanträde under det gångna året. 

#Administrativa förändringar i verksamheten 

Som en del i att effektivisera administrativa uppgifter har BTH anslutit sig till Statens 
Servicecenter vad avser myndighetens löneutbetalningar. Anslutningen skedde i slutet av 
2016 men arbetet att implementera nya rutiner och processer har fortgått under 2017.  

Mycket arbete har lagts på att förbereda införandet av Nya Ladok vilket var planerat till 
slutet på 2017. Produktionssättningen har dock blivit framflyttad efter önskemål från 
Ladoks produktionsledning och är planerad till vecka 10 2018. Arbetet med att förbereda 
för införandet har inneburit ett omfattande arbete under året, bl. a. med att kartlägga 
studieadministrativa processer och behovet av integrering mot andra system. BTH är ett 
lärosäte som i mycket stor utsträckning integrerar olika system mot framför allt Ladok 
vilket komplicerar införandet men ger en ökad administrativ effektivitet då antalet 
manuella administrativa moment minskas.  

Under året har arbetet med digitaliserad examination fortsatt att utvecklas. Alla tentamina 
scannas numera till ett digitalt format efter tentamenstillfällena vilket underlättar rättning 
och effektiviserar tentamensadministrationen. Arbetet med att införa helt digitala 
examinationer har påbörjats och succesivt kommit att omfatta allt fler kurser under året.   

#Hållbar utveckling i verksamheten 

Ett av högskolans mål är att utveckla och förmedla kunskap om hållbar utveckling och 
skapa förutsättningar för att studenterna som lämnar högskolan har relevant kompetens 
om perspektivet hållbar utveckling i förhållande till respektive utbildning eller ämne. 
Likaså ska även forskningen och samverkan med näringslivet och omgivande samhälle 
arbeta för att behandla perspektivet hållbar utveckling. Den administrativa och förvaltande 
verksamheten på BTH ska också vara resurseffektiv och miljömedveten. 

Under året har BTH, inom ramen för Universitetskanslersämbetets (UKÄ:s) tematiska 
utvärdering av högskolornas arbete för en hållbar utveckling, genomfört en självvärdering. 
Det samlade omdömet av BTH:s självvärdering visade: 

* att BTH har en väl utvecklad process för arbetet med hållbar utveckling inom 
utbildning avseende aspektområdet styrning och organisation.  

* att det finns behov av utveckling avseende aspektområdet miljö, resurser och 
område. 

* att BTH har en väl utvecklad process för arbetet med hållbar utveckling inom 
utbildning avseende aspektområdet utformning, genomförande och resultat. 

BTH:s självvärdering och UKÄ:s omdöme är utgångspunkter för en handlingsplan som 
syftar till att utveckla högskolans process för arbetet med att främja en hållbar utveckling. 

Inom ramen för det systematiska miljöarbetet har BTH under 2017 genomfört en 
miljöutredning som visar hur BTH bidrar till de nationella miljökvalitetsmålen och vilka 
miljöaspekter som har störst miljöpåverkan. Miljöutredningen visar att resor i tjänsten har 
en stor negativ miljöpåverkan och högskolan har därför reviderat såväl miljöpolicy som 
mötes- och resepolicy. För BTH är ett ökat antal digitala och resfria möten, det främsta 
sättet att i praktiken påverka den miljöbelastning som verksamheten medför. Under 2017 
har BTH analyserat de tekniska förutsättningarna och därefter investerat i mer modern 
digital teknik. Ny utrustning är installerad i konferensrum och digitala grupprum för 
forskare och studenter. 