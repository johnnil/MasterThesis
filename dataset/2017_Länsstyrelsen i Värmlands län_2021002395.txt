#LANDSHÖVDINGEN HAR ORDET 

2017 har varit ett händelserikt år för Värmland på många sätt. Nya arbetstillfällen har 
kommit till och arbetslösheten har minskat. Bostadsbyggandet ökar och det har skett flera 
viktiga investeringar och satsningar inom både privat och offentlig sektor. Länsstyrelsens 
vision är att bidra till en hållbar utveckling i hela länet, ekonomiskt, socialt och 
miljömässigt. Det behöver ske en avvägning av de insatser som görs så att hela länet 
utvecklas hållbart utifrån de tre aspekterna, något som passar väl in i Agenda 2030 – FN:s 
globala hållbarhetsmål.  

Vi har en viktig uppgift i att verka för landsbygdsutveckling och värmländskt näringsliv. 
Det sker bland annat genom tillväxtanslaget, landsbygdsprogrammet och regionala 
utvecklingsfonden, som bidrar till förbättrade förutsättningar för att bedriva företag och 
annan utveckling på landsbygden. Vi har även påbörjat arbetet med att revidera det 
regionala serviceprogrammet som syftar till att skapa bättre förutsättningar för kommersiell 
service på landsbygden. Dessutom pågår ett arbete med att ta fram en regional 
livsmedelsstrategi och utveckla det regionala skogsprogrammet.  

Händelser i vår omvärld präglar Länsstyrelsens arbete. Inte minst en hotbild som innebär att 
Länsstyrelsen har fått i uppdrag att stärka det civila försvaret, utöver våra tidigare uppdrag 
att samordna förebyggande insatser, utbildning och övning i krisorganisation. Social 
hållbarhet är ett annat område där våra insatser ökar. Länsstyrelsen har en betydelsefull roll 
som integrationssamordnare i länet där vi ska verka för att ta tillvara på den potential och de 
möjligheter nyanlända värmlänningar bidrar med.   

På jämställdhetsområdet har en ny länsstrategi för jämställdhetsintegrering tagits fram. 
Arbetet har bidragit till att nya kontakter har knutits och tidigare kontakter fördjupats. I 
anslutningssystemet Ett jämställt Värmland som Länsstyrelsen startat har antalet anslutna 
under året ökat från 130 till dryga 300 värmländska organisationer, företag och kommuner 
som väljer att stötta initiativet. Vi har fått ett nytt brottsförebyggande uppdrag. 
Länsstyrelsen bygger arbetet på befintliga strukturer inom länets utvecklade ANDT- arbete. 
Inom djurskyddsområdet pågår ett förberedande arbete för att ta över polisens nuvarande 
uppgift vad gäller omhändertagande av djur.     

Vi står inför stora utmaningar vad gäller miljö- och klimatförändringar. Som ett led i 
miljömålsarbetet har ett regionalt program tagits fram under året. Åtgärdsprogrammet ska 
bland annat genomföras genom miljööverenskommelser mellan Länsstyrelsen och länets 
kommuner. Inom Klimatklivet har investeringar beviljats som bidragit till en väsentligt 
bättre täckning i länet av infrastruktur för förnybara drivmedel och laddning av elfordon. 

Värmland är ett län med cirka 70 procent skog, tusentals sjöar och vattendrag. Vi gör 
ständiga åtgärder för att värna och skydda miljön. Arbetet med att ta fram en handlingsplan 
för grön infrastruktur fortsätter. Ett flertal naturreservat har bildats under 2017. Dessutom 
har flera reservat restaurerats och vandringsleder iordningställts. Det pågår även ett 
omfattande Life-projekt, Life Vänern, som syftar till att restaurera äldre betesmarker i 
skärgårdsmiljö. I slutet av året initierade jag en avsiktsförklaring om att göra Finnskogen till 
världsarv. Flera länsaktörer ställer sig bakom avsiktsförklaringen.   

Länsstyrelsen har genom åren upparbetat ett nära samarbete med aktörer i Norge. 
Samverkan sker bland annat genom projektet Gränsmöjligheter – en 161 mil integrerad 
arbetsmarknad längs norsk-svenska gränsen. Det är ett samverkansprojekt som belyser 
mentala, informella och formella gränshinder. 

Länsstyrelsen fick under 2017 inskrivet i sin instruktion att verka för ett ökat 
bostadsbyggande. För att markera detta anordnade Länsstyrelsen seminariet Hur ökar vi 
bostadsbyggandet? med brett deltagande av olika aktörer i länet. I dialogen med 
kommunerna i plan- och bostadsfrågor lyfts bostadsmarknadsfrågorna alltmer och 
Länsstyrelsen konstaterar att behovet av att utveckla bostadsbeståndet finns i samtliga länets 
kommuner även om förutsättningarna och behoven varierar kraftigt. 

Under 2017 har den omlokaliserade Fastighetsmäklarinspektionen, FMI, samlokaliserats 
med Länsstyrelsen. Detta har skapat flera samordningsvinster för båda myndigheterna. För 
Länsstyrelsen är en ekonomi i balans grunden för att kunna bedriva en verksamhet med hög 
kvalitet. Under 2017 kommer vi att redovisa ett mindre överskott.  

Arbetet med att utveckla Länsstyrelsens värdegrund har fortsatt under året. Fokus ligger på 
Bemötande. Vi har även initierat ett arbete med att se över organisationen samt insatser för 
att minska sjukskrivningstalen.  

I linje med regeringens satsning Digitalt först har Länsstyrelsen samordnat samtliga 
länsstyrelser i utvecklingen av en myndighetsgemensam digital tjänst för skogliga frågor. 
Syftet är att förenkla för skogsföretag och skogsägare att göra rätt genom att samla all 
digital myndighetskommunikation. Länsstyrelsen arbetar på olika sätt för att stärka dialogen 
med medborgarna. Det sker bland annat genom digitala och sociala kanaler, konferenser, 
seminarier och möten. 

Residenset är en mötesplats. Under 2017 besöktes Residenset av cirka 2500 personer. 
Värmland har under året även haft besök av statsråd och flera medlemmar ur Sveriges 
Kungahus vilket skapar positiv publicitet för Värmland, både i och utanför länet.  


#Länsstyrelseinstruktion 

Ett område där prioritering sker efter regionala förhållanden är tillsynsplanering – mer om 
tillsyn längre ner. Viss möjlighet finns också i fördelning av statsbidrag. Inom jämställdhet, 
kulturmiljö, miljö, ANDT, bredband och Agenda 2030 är uppdragen särskilt tydligt 
inriktade på regional anpassning av nationella mål. 

Inom Jämställdhet har en ny länsstrategi tagits fram under året, med bas i de nationella 
målen. Anslutningssystemet Ett jämställt Värmland har ökat antal anslutna från 130 till 
dryga 300.   

Kulturmiljömålen verkar styrande i den löpande ärendehandläggningen enligt framförallt 
kulturmiljölagen, plan- och bygglagen och miljöbalken. 

Som ett led i miljömålsarbetet har ett regionalt program tagits fram under året. Åtgärds-
programmet ska bland annat genomföras genom miljööverenskommelser. 

Den regionala ANDT-strategi för åren 2017–2021 som arbetats fram under hela 2017 
lanserades i augusti. Som en del i lanseringen har kommunbesök genomförts i samtliga 
kommuner. 

Länsstyrelsens arbete med den regionala bredbandsutbyggnaden har fortsatt genom bland 
annat sju utlysningar för utbyggnad av accessnät inom Landsbygdsprogrammet. Värmland 
är också ett av sju län som har stöd för utbyggnad av ortsammanbindande nät via 
Europeiska Regionala Utvecklingsfonden (ERUF). 

Arbete med att relatera Agenda 2030 till de övriga regionala processerna har inletts under 
året genom internt synliggörande och externt genom en länsmiddag med detta tema. 

Länsstyrelsen arbetar med statlig och regional samordning inom samtliga verksamhets-
områden och de flesta uppdrag. Samordningsuppdrag är en kärna i verksamheten och även 
en förutsättning för att nationella mål ska kunna få regional verkan i de processer som 
redovisats ovan.  

Genom ledningens regelbundna möten med dels ledningen för Region Värmland respektive 
Karlstads universitet och Landstinget i Värmland samordnas processer och insatser inom 
gemensamma intresseområden. Gemensamma frågor som lyfts under året är digitalisering, 
kommunikation, klimat- och energipolitik, infrastruktur inklusive bredband, 
samhällsbyggnad, jämställdhet samt nyanländas situation och behov. 

Samhällsråd Värmland består av högsta ledningen i länet från Länsstyrelsen, Landstinget, 
Region Värmland och Polisen. Samhällsrådet är ett nav i uppdragen inom social hållbarhet. 
Ett av dessa är det nya uppdraget att samordna det regionala brottsförebyggande arbetet. 
Det kräver uppbyggnad av delvis nya samverkansstrukturer. Den regionala organisation 
som förädlats genom åren i ANDT-uppdraget tjänar som grund för arbetet. 

Inom integrationsområdet utökades verksamheten under året med det nya uppdraget att 
samordna tidiga insatser för asylsökande och utökade uppdrag kring prövning och 
fördelning av statsbidrag för integrationsinsatser. Länsstyrelsen har i dessa uppdrag byggt 
upp välfungerande strukturer för samverkan och samordning. 

Miljömålsuppföljningen visar att mycket arbete återstår för att nå riksdagens fastställda 
miljömål. Bedömningen är att Grundvatten av god kvalitet är det enda miljökvalitetsmål 
som anses nära att nå till 2020. Trots ett aktivt och långsiktigt åtgärdsarbete bedöms de 
övriga målen inte kunna nås till 2020 med befintliga och beslutade styrmedel. Enligt 
bedömningen 2017 visar de tre miljömålen Giftfri miljö, Ett rikt odlingslandskap och Ett 
rikt växt- och djurliv en negativ utveckling av miljötillståndet. 

I den årliga bostadsmarknadsanalysen redovisas 2016 den största befolkningsökningen 
för länet i modern tid. Trots en reell ökning av nybyggnation innebär detta att de flesta 
kommunerna rapporterar ett underskott av lägenheter, där främst hyresrätter och bostäder i 
centralorten efterfrågas. Det finns goda tecken på utökad samverkan mellan kommunala 
förvaltningar, bostadsbolag och byggbranschen. Fler kommuner än tidigare har arbetat 
aktivt med riktlinjer för bostadsförsörjning. 

Inom de många av Länsstyrelsens tillsynsuppgifter beskrivs här några nedslag från årets 
verksamhet. 

Inom naturtillsynen har antalet beslutade samråd enligt kap.12 6§ Miljöbalken ökat 
markant. Den vanligaste samrådstypen är samråd för nedgrävning av fiber kopplat till 
bredbands-utbyggnaden.  

Den egeninitierade vattentillsynen har liksom tidigare år framförallt inriktats mot 
regleringsdammar och kraftverk som saknar tillstånd enligt miljöbalken. 
Åtgärdsprogrammet för Västerhavet innebär ett mycket omfattande tillsynsbeting kopplat 
till vattenverksamheter. Ett flertal klagomålsärenden har handlagts. Året kan också sägas ha 
präglats av aviserad ny lagstiftning.  

Inom miljöfarlig verksamhet har länssamverkan kring tillsyn bland annat haft fokus kring 
masshantering. Kommunerna Arvika, Forshaga/Munkfors, Kil, Kristinehamn Säffle och 
Torsbyhar besökts för uppföljning av kommunernas operativa tillsyn. Severotillsynen har 
skett enligt plan.   

Tillsyn inom alkohol och tobak tillfördes ett nytt område under året i och med den nya 
lagen om e-cigaretter. Detta lades till i den tillsyn som genomfördes i åtta av länets 16 
kommuner. Kommunens tillsyn av rökfria miljöer (skolgårdar) fick extra fokus. 

Inom området livsmedelskontroll, djurskydd, foder och animaliska biprodukter samt 
allmänna veterinära frågor har ett omfattande tillsynsarbete genomförts. Under året har 
18 procent av länets kontrollobjekt med livsmedelsproducerande djur kontrollerats, vilket är 
den näst högsta andelen i landet. Kontroller av läkemedel på gård är det antalsmässigt 
största veterinära kontrollområdet och för att öka effektiviteten, och underlätta för 
företagarna, har 80 procent av dessa samordnats med djurskyddskontroller. Uppföljande 
kontroller efter revision av kommunal livsmedelskontroll har varit prioriterat då det är ett 
viktigt verktyg för att verifiera kontrollens effekt och stora förbättringar av kommunernas 
arbete med livsmedelskontroll har skett de senaste åren. 