#Året som gått  

Tillsammans blir det bättre. Det tar vi med oss från det år som gått. Under de 
senaste åren har Myndigheten för delaktighet genomgått ett utvecklings- och 
förändringsarbete för att kunna vara en relevant och efterfrågad aktör inom 
funktionshinderspolitiken. Arbetet har på många sätt varit omfattande. De 
grundläggande strukturerna för att bedriva en effektiv och ändamålsenlig 
verksamhet finns nu på plats. En verksamhet är dock mer än sina system och 
strukturer. För att utveckla den kultur och de värden som omger oss har 
ledning och medarbetare tillsammans arbetat fram tydliga mål och inriktning 
för verksamheten samt arbetat med vår gemensamma arbetsmiljö. En 
grundläggande utgångspunkt i arbetet har varit att alla behöver bidra för ett 
lyckat och hållbart resultat. Det förutsätter samtidigt att alla också vet vad de 
ska bidra till. 

Ett arbetsmiljöinternat under våren lade grunden för ett myndighetsgemensamt 
arbete med att utveckla såväl inriktning som styrning och organisation av 
verksamheten. En omorganisation genomfördes därefter för att skapa bättre 
förutsättningar för samarbete och resultat. Den har också haft som mål att 
skapa en ändamålsenlig rollfördelning, stärka ledarskapet samt 
förutsättningarna för stöd och uppföljning i organisationen. 

Under hösten har vi sedan arbetat med att revidera styrkedjan för myndigheten 
och slagit fast verksamhetsmål och inriktning för de kommande åren. Genom 
detta arbete är det nu möjligt för alla på myndigheten att följa sin egen insats 
ända från myndighetens instruktion och mål till de leveranser som beslutas i 
aktivitetsplan och arbetsplan. Detta skapar också bättre förutsättningar för 
samspel och transparens i genomförande och uppföljning av verksamheten. 

Under hösten har också det systematiska arbetsmiljöarbetet varit i fokus och 
utvecklats tillsammans med myndighetens personalorganisationer och 
skyddsombud. För att också få ett bra och strategiskt ledningsarbete på 
myndigheten har ledningen arbetat med att få gemensamma verktyg, bland 
annat genom konsultledda insatser. Ledningsutvecklingen fortsätter på olika 
sätt framöver. 

Att vi tillsammans på myndigheten formulerar och tydliggör verksamheten 
bidrar till att synliggöra myndigheten och vårt varumärke. Vi är ett 
kunskapsnav inom funktionshinderspolitiken som erbjuder aktuell och relevant 
kunskap och stöd till våra målgrupper. Det är glädjande att se att så många är 
nyfikna på vår verksamhet, vilket visar sig i både de kontakter som tas med 
myndigheten om samarbete, stöd och kunskapsutveckling och i det stora 
antalet sökande till våra utredartjänster. 

Att tillsammans blir bättre visar sig också i de uppdrag vi har arbetat med 
under året. Exempelvis har det treåriga uppdrag som myndigheten har 
tillsammans med länsstyrelserna öppnat nya möjligheter att utveckla och stödja 
det funktionshinderspolitiska arbetet på lokal och regional nivå i landet. Vi ser 
fram emot att fortsätta den resan tillsammans de närmaste åren. Vi har också 
påbörjat ett arbete med att tillsammans med ett tjugotal andra myndigheter 
arbeta för ett effektivt genomförande av funktionshinderspolitiken inom ramen 
för vårt strategiska råd. Det finns både ett intresse och engagemang att 
gemensamt ta sig an de utmaningar som funktionshinderspolitiken rymmer, 
inte minst i arbetet med att inkludera och skapa förutsättningar för delaktighet 
för så många som möjligt i den verksamhet, service och tjänster som vi som 
offentliga aktörer levererar. 

Det finns såklart en del kvar att göra. Både med att utveckla vår verksamhet till 
att vara ett så relevant och effektivt stöd som möjligt för utvecklingen mot det 
funktionshinderspolitiska målet och till att vara en organisation där allas 
insatser spelar roll och bidrar. 

Vi känner oss nu bättre rustade att tillsammans genomföra de mål som vi 
gemensamt har satt upp för myndigheten, och ytterst arbetet för att säkerställa 
full delaktighet för alla. 


#Uppdrag och roll 

Myndigheten för delaktighet, MFD, har till uppgift att främja respekten för och 
medvetenheten om rättigheter för personer med funktionsnedsättning. Ur ett 
rättighets-, mångfalds-, jämställdhets- och medborgarperspektiv ska MFD 
verka för full delaktighet i samhällslivet för personer med funktionsnedsättning 
i alla åldrar. MFD ska också arbeta för jämlikhet i levnadsvillkor. Myndig-
hetens uppdrag är brett och spänner över samtliga samhällsområden som rör 
personer med funktionsnedsättning. Uppdraget är att stödja och främja ett 
effektivt genomförande av funktionshinderspolitiken. MFD:s arbete utgår 
därför från det nationella målet för funktionshinderspolitiken, som sedan 
november 2017 tar sin utgångspunkt i FN:s konvention om rättigheter för 
personer med funktionsnedsättning. 

Myndighetens huvudsakliga arbete handlar om att sprida och utveckla kunskap 
om funktionshinderspolitiken och om rättigheter för personer med 
funktionsnedsättning samt erbjuda stöd för ett effektivt genomförande av 
funktionshinderspolitiken. Myndigheten ska också följa utvecklingen av 
levnadsvillkoren för personer med funktionsnedsättning samt identifiera och 
belägga hinder för delaktighet. 

MFD är en enrådighetsmyndighet under regeringen. Detta innebär att 
generaldirektören fattar beslut för myndigheten och bär ansvaret för 
verksamheten inför regeringen. 

#Samråd och samverkan 

Myndighetens målgrupper är i första hand andra statliga myndigheter, 
landsting/regioner och kommuner samt näringslivet i sin egenskap av 
arbetsgivare och leverantör av varor och tjänster. Det civila samhället utgör en 
viktig och nödvändig samverkanspart för myndigheten. 

Grunden för myndighetens arbete är samarbete och dialog med målgrupperna 
för verksamheten. Det bidrar till att bygga och utveckla MFD:s samlade 
kunskap inom funktionshindersområdet, som i sin tur bygger på målgruppernas 
förutsättningar och behov. 

Myndigheten beslutade hösten 2017 om en samrådspolicy för att aktivt 
involvera funktionshindersrörelsen och övriga civilsamhället. Det övergripande 
syftet är att skapa former för en strategisk och välfungerande samverkan och 
dialog. 

Funktionshindersrörelsens och det civila samhällets perspektiv, utgångs-
punkter, värden, kunskap och kompetens är en central del i MFD:s 
kunskapsarbete. Myndigheten involverar därför aktivt funktionshindersrörelsen 
och det civila samhället på olika sätt, bland annat genom dialog, strategiska 
samråd, saksamråd eller designråd. Detta är i linje med artikel 4.3 i FN:s 
konvention om rättigheter för personer med funktionsnedsättning. Artikeln 
handlar om att personer med funktionsnedsättning aktivt ska bli involverade i 
processer och frågor som rör dem själva. 

#Myndighetens råd 

Samråd och dialog är även nyckelord för myndighetens tre råd: insynsrådet, 
kunskapsrådet och funktionshindersrådet. 

Myndighetens insynsråd utses av regeringen och bidrar till att uppfylla kravet 
på demokratisk insyn och medborgerligt inflytande. Rådet har sammanträtt två 
gånger under året. 

Efter en utvärdering av tidigare överenskommelse tecknades i januari 2018 en 
ny överenskommelse mellan MFD och Funktionsrätt Sverige, Lika Unika och 
Nätverket unga för tillgänglighet (NUFT) om dialog mellan myndigheten och 
funktionshindersrörelsen genom ett funktionshindersråd i frågor som rör 
MFD:s uppgifter och verksamhet. Funktionshindersrådet ska hantera 
övergripande, strategiska och principiella funktionshinderspolitiska frågor på 
ledningsnivå. Via rådet ska MFD få in funktionshindersrörelsens kunskap och 
erfarenhet i frågor som rör levnadsvillkor och rättigheter för personer med 
funktionsnedsättning. Funktionshindersrådet har haft två möten under året för 
informations- och erfarenhetsutbyte och diskussion kring gemensamt bestämda 
frågeställningar om bland annat myndighetens planering, uppföljning och 
pågående projekt och regeringsuppdrag. För att öka insyn och transparens 
publiceras minnesanteckningar från rådets möten på myndighetens webbplats. 

Myndigheten ska enligt sin instruktion ha ett kunskapsråd med uppgift att 
identifiera och lämna förslag på lämpliga områden för uppföljning och analys 
samt bistå myndigheten med kunskap och erfarenhet i frågor som avser 
rättigheter för personer med funktionsnedsättning och genomförandet av 
funktionshinderspolitiken. Kunskapsrådet har för närvarande tio ledamöter  
från både intresseorganisationer, näringsliv och vetenskapliga institutioner. 
Under 2018 har kunskapsrådet fördjupat sig i frågor som rör myndighetens 
uppföljningsarbete samt bidragit med synpunkter och erfarenheter på 
myndighetens mål för verksamheten. 

#Särskild myndighetssamverkan 

I regleringsbrevet för 2018 fick Myndigheten för delaktighet i uppdrag att 
inrätta ett strategiskt råd. Rådets uppgift ska vara att bidra till att arbetet för ett 
systematiskt och effektivt genomförande av funktionshinderspolitiken kan 
fortgå under den tid ett styr- och uppföljningssystem för funktionshinders-
politiken bereds. Myndighetscheferna i de myndigheter som MFD bedömer 
som strategiskt betydelsefulla ska bjudas in att ingå i rådet. Myndighetschefer 
från ett tjugotal myndigheter har inbjudits att ingå i rådet och för närvarande 
deltar följande myndigheter: Arbetsförmedlingen, Arbetsmiljöverket, 
Barnombudsmannen, Boverket, Domstolsverket, E-hälsomyndigheten, 
Ekonomistyrningsverket, Folkhälsomyndigheten, Försäkringskassan, Institutet 
för språk och folkminnen, Jämställdhetsmyndigheten, Konsumentverket, 
Kulturrådet, Migrationsverket, Myndigheten för tillgängliga medier, 
Socialstyrelsen, Specialpedagogiska skolmyndigheten, Trafikverket, 
Universitets- och högskolerådet, Skolverket och Upphandlingsmyndigheten. 

Genom rådets funktion kan MFD säkerställa att utvecklingen av 
funktionshinderspolitiken fortsatt följs upp på ett ändamålsenligt sätt, samt ge 
stöd i hur andra myndigheter kan arbeta för att nå det funktionshinderspolitiska 
målet. Ett nätverk med tjänstemän från varje myndighet är därför kopplat till 
rådet. Nätverkets syfte är att på en mer verksamhetsnära nivå vara en ingång i 
respektive myndighet som deltar i rådet, hantera frågor som uppkommit i rådet 
samt diskutera och utbyta erfarenheter kopplat bland annat till levnadsvillkor 
för personer med funktionsnedsättning. I september 2018 ägde rådets första 
möte rum med temat styrning och uppföljning av funktionshinderspolitiken. 

Teman för kommande möten under 2019 kommer att vara myndigheternas eget 
tillgänglighetsarbete samt arbetsgivarrollen i förhållande till de funktions-
hinderspolitiska målen. 

Vidare ingår MFD som en av nio myndigheter i Rådet för statlig styrning med 
kunskap om frågor kring hälso- och sjukvård och socialtjänst, som har till 
uppgift att utveckla den statliga styrningen utifrån de krav som ställs i 
förordning (2015:155). Rådet ska verka för att styrningen med kunskap blir ett 
stöd för de kommunala huvudmännen och professionen samt att den är 
samordnad, effektiv och anpassad till deras behov. Rådet ska även verka för att 
ta med patienters och brukares synpunkter och erfarenheter, bidra till att 
kommunikation till användarna av kunskap är samordnad samt att samverka 
med myndigheter som inte ingår i rådet och med andra offentliga och privata 
aktörer. Rådet ska även vara ett forum för frågor om kunskapsutveckling, 
forskning och innovationer. Mot bakgrund av att MFD inte har det primära 
uppdraget att ta fram kunskapsunderlag riktade till kunskapsutveckling inom 
socialtjänsten och hälso- och sjukvården har MFD haft svårt att bidra till Rådet 
för att styrning med kunskaps mål. MFD ser att det finns mer effektiva former 
för att säkerställa stöd i de frågor som myndighetens uppdrag omfattar och har 
därför under hösten 2018 till regeringen lyft frågan om myndighetens fortsatta 
medverkan i rådet. 

MFD ingår även sedan december 2017 i Rådet för hållbara städer. Rådet har 
inrättats av regeringen och består av elva statliga myndigheter. Rådet har i 
uppgift att stötta kommunerna i arbetet med mål 11 i Agenda 2030 som 
behandlar långsiktigt hållbar stads- och samhällsutveckling. MFD:s främsta 
bidrag till rådets arbete är att verka för en stadsutveckling som utgår ifrån 
universell utformning. Universell utformning innebär i detta sammanhang att ta 
hänsyn till mångfalden i befolkningen och att i början av en planeringsprocess 
skapa förutsättningar för full delaktighet och jämlikhet för alla oavsett ålder, 
kön, funktionsförmåga m.m. MFD ser att det finns behov av att mer 
systematiskt samla kunskap kring konkreta insatser och strategier som främjar 
universell utformning och ser Rådet för hållbara städer som en aktör som kan 
bidra i detta. 