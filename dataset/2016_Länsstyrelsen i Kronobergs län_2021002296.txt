#LANDSHÖVDINGEN HAR ORDET

I en allt mer komplex värld har Länsstyrelsen en unik roll som statens regionala företrädare 
och som sektorsövergripande samordnare. En förutsättning för att detta uppdrag ska genom-
föras på ett optimalt sätt är att vi är närvarande och ständigt för en dialog både med de vi är 
till för samt med aktörer inom länet men också nationellt. Vårt vinnande koncept att samverka 
med andra i olika frågor, att göra tillsammans, tänka brett, utmana och våga prova nya vägar 
har rönt framgång och utvecklat både Kronobergs län och vårt eget arbete. Vårt lösningsfoku-
serade arbetssätt med ett tydligt fokus på service och bemötande bidrar också till att skapa nya 
möjligheter till nytta för länet. 

2016 var ett år som kännetecknades av förändring, både inom länsstyrelsens väggar och i vår 
omvärld. Under året avslutade tidigare länsledning sina förordnanden. Efter nio år som Lands-
hövding, lämnade Kristina Alsér över en väl fungerande, modern och mänsklig myndighet, 
som sätter de vi är till för i fokus. Nytt länsråd fanns på plats i juli. Från oktober och resterande 
del av året var länsrådet tillförordnad landshövding, men i skrivande stund har undertecknad 
kommit på plats och länsledningen är återigen fulltalig.  

Omvärlden präglades av en ökad orolighet och det var ett år med stort fokus på skydd och 
beredskapsfrågor. Centralt för Länsstyrelsens arbete var civilt försvar, samhällsviktig verk-
samhet och analys av risk och sårbarhet. I kölvattnet av flyktingsituationen 2015 genomfördes 
också flera insatser. Länsstyrelsen prioriterade i samverkan med Krissamverkan Kronobergs 
aktörer även arbetet med att stärka länets krisberedskap. Tillsammans med Region Kronoberg 
och kommunerna fördes dialoger, om skydd av samhällsviktig verksamhet och civilt försvar, 
med lokala och regionala aktörer som driver samhällsviktig verksamhet. I slutet av november 
genomfördes en regional övning tillsammans med länets kommuner, Försvarsmakten, SOS 
Alarm, Polisen och Region Kronoberg. Regionala rutiner utvecklades och fastställdes och kris-
kommunikationen vidareutvecklades via arbetsgruppen, AG Kriskom. 

För att förbättra mottagandet och integrationen av de flyktingar som kom till länet under 
2015 samarbetade sakkunniga i integrationsfrågor på regional nivå och länets krisberedskap. 
Att koordinera frivilliga pekades tidigt ut som ett område med effektiviseringsbehov. Här togs 
bland annat en konceptbeskrivning och en hemsida fram. Planen var, och är fortfarande, att 
denna hemsida även ska kunna användas under kriser för att informera allmänheten och som 
en samverkansplattform för olika krisorganisationer. Utöver detta fokuserades det också på 
det långsiktiga perspektivet kopplat till flyktingsituationen. En analysgrupp med representanter 
från olika aktörer i länet tog fram en rapport som belyser mottagande och integration i kombi-
nation med samhällets framtida utmaningar och möjligheter.

2012 fick vi särskilda medel för att öka tillsynen av vattenverksamhet. Detta har kommit att bli 
ett komplext område som inkluderar olika motstridiga intressen. Vårt uppdrag att främja länets 
utveckling bygger på tre grundbultar, att vara kunskapsförmedlare, rättsgaranter och samhälls-
byggare. Denna tillsyn berör samtliga dessa fundament och kräver ett sektorsövergripande 
arbetssätt och att vi som myndighet för en dialog och belyser olika perspektiv och utmaningar. 
Under året genomfördes ett strategiskt samtal där de i många fall svåra målkonflikterna mellan 
kulturmiljö och vattenverksamhet lyftes. 

Länsstyrelsen har hittat ett framgångsrikt sätt att arbeta strukturerat med stora samhällsfrågor 
som involverar många aktörer. Under 2016 arbetade vi på detta sätt likväl med bredbands-, 
livsmedels- som med skogsstrategi. Skogsstrategin ska resultera i en gemensam strategi för 
de tre smålandslänen. Arbetet med strategierna är ett medvetet sätt att ta sig an uppgiften att 
bryta ner nationella initiativ till den regionala nivån och skapa en tydlig koppling mellan dessa 
samtidigt som hänsyn tas till de regionala förutsättningarna. 

Implementeringen av den nya jordbrukspolitiken kantades av förseningar och problem med 
IT-system. Skadorna minskades genom prioriteringar och kommunikationsinsatser men slog 
ändå tydligt mot landsbygdsföretagen.

I vårt län, likväl som på flera andra håll samt även nationellt fördes det många diskussioner 
kring sträckningen av den framtida höghastighetsbanan. Oavsett var höghastighets banan 
kommer att byggas är detta ett område som kommer ha stor betydelse och påverkan för Kro-
nobergs län men också för Länsstyrelsen arbete framöver. 

Länsstyrelsen tillsammans med Naturvårdsverket, kommunerna och ideella föreningar arbetade 
under året tillsammans med bildandet av en nationalpark med målet att under hösten 2017 
lämna in ett förslag till regeringen. Under året fattades det även beslut om ett flertal nya natur- 
reservat. Utvecklingen av en regional plattform för samverkan av länets miljöarbete, GreenAct 
Kronoberg, startades också upp. Initiativtagare är förutom Länsstyrelsen, Region Kronoberg, 
Linneuniversitetet, Energikontor Sydost, Sustainable Småland och Miljö Linné. 

Enligt min bedömning har Länsstyrelsen i Kronobergs län under 2016 fortsatt bidragit positivt 
till länets utveckling. Jag intygar härmed att årsredovisningen ger en rättvisande bild av verk-
samheten samt kostnader, intäkter och myndighetens ekonomiska ställning. Årsredovisningen 
för 2016 fastställs härmed. 