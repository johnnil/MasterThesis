#Generaldirektören har ordet 

I fokus för årets arbete har ungas etablering i arbetsliv och samhällsliv stått. Många av myndighetens uppdrag 
både inom ungdomspolitiken och inom politiken för det civila samhället utgår ifrån ungas sociala inkludering och 
ungas delaktighet. Ungas känsla av att vara etablerade i samhällslivet uppstår inte sällan genom engagemang i 
föreningslivet. I tider av social oro och när människor inte känner sig inkluderade är engagemang i föreningslivet 
en viktig väg till inflytande och delaktighet. 

Myndighetens årliga uppföljning av de ideella föreningarnas villkor belyser situationen för föreningar verksamma 
i områden med hög arbetslöshet och lågt valdeltagande. Rapporten har väck stort intresse och visar att 
föreningar i dessa områden uppfattar sig ha sämre villkor att möta medborgarnas behov. Samtidigt ser vi att 
många föreningar vidgar sin verksamhet utöver föreningens egentliga syfte och lyckas nå underrepresenterade 
grupper i större omfattning än föreningar aktiva i andra områden. 

Stödet till kommunerna att ha ett ungdomsperspektiv i sin verksamhet har förstärkts. Kommunernas verksamhet 
är viktig i barn och ungas vardag. För att möta ungas behov lokalt behöver kommunerna öka kunskapen om 
unga, lyssna in ungas eget perspektiv och utgå ifrån att det inte är en homogen grupp. Myndigheten har 
utarbetat nya handböcker som stöd för arbetet med ungdomsenkäten Lupp - Lokal uppföljning av 
ungdomspolitiken. Nu finns bra stöd kring hur ett ungdomsperspektiv kan integreras i kommunal verksamhet och 
en handledning för analysarbetet och resultatredovisning. Lupp är ett uppskattat verktyg i många kommuner, 
inte minst på grund av att ungdomsenkäten ger en bred bild av ungas syn på lokala förhållanden. 

Ett annat uppdrag som väckt stort intresse är Youmo, en sajt med information till unga nyanlända om hälsa, 
sexualitet och jämställdhet. Sajten har utarbetats av Stockholms läns landsting och MUCF tagit fram en 
vägledning till vuxna som träffar unga nyanlända om hur sajten kan användas vid samtal med unga. Regionala 
aktörer i hela landet har visat stort intresse för att tillsammans med MUCF anordna utbildningstillfällen kring 
Youmo. Även unga hbtq-personers villkor varit en prioriterad fråga för myndigheten både när det gäller 
arbetsmiljön i skolan och som ett tema i årets fokusrapport om villkoren i arbetslivet. Unga hbtq-personer har 
generellt sämre levnadsvillkor än andra unga. 

Myndigheten har fortsatt sin översyn av bidragshanteringen och verkställt en rad förändringar i rutiner och 
kontroll. En omfördelning av resurserna inom myndigheten har skett för att öka förutsättningarna att göra mer 
omfattande kontroller och omvärldsanalys. Samtidigt som myndigheten arbetade med att utveckla rutinerna fick 
Statskontoret ett uppdrag att göra en myndighetsanalys. Statskontorets bedömning var att MUCF i allt väsentligt 
fullgör sitt uppdrag, men att det finns utrymme för ökad bidragskontroll och att förtydliga myndighetens 
uppdrag. Målsättningen för MUCF är att bidrag endast ska gå till organisationer som lever upp till regelsystemet 
och som verkar med demokratiska värderingar. Utvecklingen inom vissa organisationer gör att dessa aspekter är 
allt mer komplexa att bedöma. Enligt Statskontoret medför detta ett behov av mer resurser till myndigheten för 
bidragsadministration. Statskontorets rekommendationer kommer att vara en del i myndighetens fortsatta 
förändringsarbete. 

Höstens arbete har i mycket stor utsträckning präglats av att ställa om myndigheten för en omlokalisering till 
Växjö senast 1 februari 2019. Förhandlingar kring avveckling av lokaler, personal och olika avtal i Stockholm 
påbörjades, liksom inventering av lokaler, rekryteringsmöjligheter och samverkansparter i Kronoberg. 
Året var intensivt och visade på en organisation som med stor flexibilitet tar sig an nya utmaningar och, trots allt, 
presterar på hög nivå. 


#Översikt verksamhet och ekonomi 

#Sammanfattning av verksamheten 

Myndigheten för ungdoms och civilsamhällesfrågor bedriver arbete inom ungdomspolitiken och politiken för det 
civila samhället. Arbetet sker genom att vi tar fram och sprider kunskap samt fördelar bidrag. 

Regeringen beslutade den 31 augusti att omlokalisera MUCF till Växjö. Beslutet har haft stor inverkan på 
myndigheten och myndighetens medarbetare. Trots den initiala upplevelsen av chock så har medarbetarna 
arbetat hårt för att myndighetens uppdrag och målgrupper inte ska bli lidande. Just denna gemensamma vilja att 
genomföra som medarbetarna har haft, trots oro kring egen och myndighetens framtid, har lett till att MUCF har 
kunnat leverera bra resultat även 2017. 

För myndighetsledningen och flera chefer och medarbetare har dock beslutet medfört att fokus i stor 
utsträckning har hamnat utanför myndighetens ordinarie uppdrag. Ett antal insatser har genomförts och 
initierats, både för att säkra en bra avveckling av personal, verksamhet och lokal i Stockholm, för att skapa 
temporära lösningar när personal lämnat myndigheten och för att påbörja etableringen av myndigheten i Växjö. 
Inom delar av verksamheten har medarbetarna lämnat i större omfattning än vad myndigheten hoppades på. 
Det har endast i viss utsträckning påverkat genomförandet av uppdrag 2017, men kommer att få stora 
konsekvenser för både genomförande av uppdrag och för kompetensöverföringen 2018. 

Statskontoret har under året haft i uppdrag göra en myndighetsanalys av MUCF, med särskilt fokus på 
bidragsgivningens kontroll, kvalitetssäkring, redovisning av resultat och administrativa kostnader. I uppdraget 
ingick även att analysera regeringens styrning av MUCF. Statskontoret bedömde att MUCF i allt väsentligt fullgör 
sitt uppdrag. Myndighetsanalysen lyfte vissa utmaningar. Avseende bidragsgivningen pekade Statskontoret på 
att trovärdigheten i bidragsgivningen riskerar att bli ifrågasatt, utifrån diskussionen om möjliga brister i MUCF:s 
kontroll av organisationers verksamheter som pågick i medierna under våren och sommaren 2017. Enligt 

Statskontoret har MUCF bra kontrollrutiner på plats, men att det funnits vissa brister i hur de använts. Analysen 
pekade också på att regeringens styrning av MUCF:s bidragsgivning är rörig, med tio förordningar som reglerar 
fyra organisationsbidrag och åtta projektbidrag, med sinsemellan skilda villkor avseende ansökan, 
återrapportering och revision. 

Statskontoret bedömde även att regeringens styrning av MUCF:s kunskapsuppdrag är spretig på ett sätt som 
försvårar myndighetens planering och bemanning av verksamheten. Detta baserades på att MUCF, som är en 
tvärsektoriell myndighet, får särskilda uppdrag från flera departement inom olika områden och med olika 
inriktningar, samt att uppdragen som regel är tidsbegränsade, kan komma med kort varsel och oftast finansieras 
genom diverse sakanslag som kan variera kraftigt mellan åren. Statskontoret pekade också på att uppgifterna i 
MUCF:s instruktion har utvidgats över tid, utan att några har tagits bort. Vad mer, de särskilda prioriteringar som 
regeringen anger i regleringsbrevet täcker i stort sett in hela myndighetens verksamhetsområde.  

Utifrån sin analys lämnade Statskontoret ett antal förslag som främst var inriktade på att skapa utrymme för 
MUCF att göra mer kvalificerade bedömningar av ansökningar och för uppföljning av bidragen. Det handlade 
bland annat om att myndigheten bör öka kontrollen i bidragsgivningen, att regeringen bör förenkla och 
samordna bidragsförordningarna och att MUCF måste få ökade anslag för att kunna genomföra nödvändig 
kontroll och uppföljning. Förslagen syftade också till att regeringens styrning av MUCF:s kunskapsuppdrag ska 
underlätta MUCF:s planering och bemanning. Bland förbättringsområdena var att utveckla fördelning och 
samordning av särskilda uppdrag, både när det gäller antal och resurstillskott. Statskontoret föreslog bland annat 
att sakanslag som i dag används till återkommande kunskapsuppdrag skulle kunna flyttas till 
förvaltningsanslaget. 

#Prestationer 

Myndighetens resultatredovisning ska, enligt förordning (2000:605) om årsredovisning och budgetunderlag, 
främst beskriva hur verksamhetens viktigare prestationer har utvecklats med avseende på volym och kostnader. 
MUCF tog under 2015 fram en ny modell för resultatredovisning för att kunna ge en bättre och mer rättvisande 
bild av verksamheten. 

Myndigheten redovisar sina resultat inom två prestationsområden, kunskap och bidrag, som tillsammans 
innehåller sju prestationstyper (studier, övriga kunskapsproduktioner, spridningstillfällen, digitala kanaler, 
remisser, beslut om organisationsbidrag och beslut om projekt- och verksamhetsbidrag). Prestationsområdena 
och prestationstyperna är valda för att ge en bild av verksamheten inom myndighetens kärnuppdrag, vilket är att 
ta fram och sprida kunskap samt fördela bidrag inom ungdomspolitiken och politiken för det civila samhället. 

Myndigheten genomförde 11 studier 2017, varav 9 inom ungdomspolitiken och 2 inom politiken för det civila 
samhället. Myndigheten har även producerat övriga kunskapsproduktioner. Det är publikationer som är riktade 
mot antingen dem som arbetar med unga, mot unga direkt eller mot civilsamhällets organisationer. Under året 
tog vi fram 25 kunskapsproduktioner, varav 13 inom ungdomspolitiken och 12 inom politiken för det civila 
samhället. Kostnaden för studier och övriga kunskapsproduktioner var 14400 tkr. Sammanlagt spreds årets 
studier och övriga kunskapsproduktioner i 29500 exemplar. Under året spreds totalt 76500 exemplar av 
2015, 2016 och 2017 års studier och kunskapsproduktioner. 

MUCF har arbetat med att förmedla kunskap om ungdomspolitik och politiken för det civila samhället genom att 
arrangera konferenser, seminarier och möten samt genom att delta på andras arrangemang. Sammantaget 
genomfördes 190 spridningstillfällen under 2017, varav 133 gällde ungdomspolitik, 51 civilsamhällespolitik och 6 
båda områdena. Sammanlagt deltog kring 14 100 personer vid dessa arrangemang. 

Myndighetens webbplatser, nyhetsbrev samt Facebook och Twitter är viktiga kanaler för att nå ut till våra 
målgrupper. Myndighetens webbsidor besöktes nära 352000 gånger under året, sociala media och nyhetsbrev 
hade 24600 mottagare eller följare. Kostnaden för digitala kanaler var 3826 tkr. 

En viktig del av MUCF:s arbete med att sprida kunskap till andra statliga myndigheter utgörs av våra 
remissyttranden, 55 yttranden lämnade myndigheten under 2017. Kostnaden för arbetet med remisser var 
792 tkr. 

Myndigheten har genom instruktion, regleringsbrev, förordningar och särskilda regeringsbeslut i uppdrag att 
fördela bidrag till ideella organisationer och kommuner samt i vissa fall även till andra typer av organisationer. 
Under året togs 349 beslut om ansökningar eller slutrapporter som gällde organisationsbidrag och 1135 beslut 
om projekt- eller verksamhetsbidrag. Kostnaden för arbetet med beslut om bidrag var 21345 tkr.  