#Landshövdingen har ordet 

Länsstyrelsen har ett komplext uppdrag. Myndigheten ska arbeta för att de nationella målen får 
genomslag i länet samtidigt som hänsyn tas till regionala förhållanden och förutsättningar. 
Länsstyrelsen gör ständigt avvägningar och är den enda myndigheten som har ett 
helhetsperspektiv på statens regionala intresse. Uppdraget är särskilt komplext och ansvarsfullt i 
en huvudstadsregion under starkt omvandlingstryck, med påtagliga markkonflikter och där hänsyn 
ska tas till flera olika värden.  

Det som främst skiljer Stockholm från övriga län är alla människor och hur fort vi blir fler. Här 
bor 23 procent av rikets alla invånare, 2,3 miljoner, och här föds vart fjärde barn. Länet växer med 
drygt 35000 årligen och under 2000-talet har länet svarat för 40 procent av rikets totala 
befolkningsökning. Mängden länsbor är en faktor av stor betydelse i flera av Länsstyrelsens 
uppdrag och insatser. För att säkra dricksvatten till en växande befolkning har Länsstyrelsen 
tillsammans med andra regionala aktörer under året fattat beslut om en regional 
vattenförsörjningsplan. Den kraftiga befolkningsökningen har även accentuerat redan existerande 
kapacitetsbrister i transportinfrastruktur och bostäder och ytterligare understrukit behoven av 
investeringar i en expansiv och växande region.  

Valet 2018 och Länsstyrelsens arbete med rösträkningen innebar en omfattande arbetsinsats, men 
snarare än mängden röster var det ett ändrad väljarbeteende som gjorde hanteringen mer komplex. 
Till exempel förtidsröstade många länsbor i nära anslutning till valdagen och eller röstade i en 
annan valkrets jämfört med var de bor. Detta är erfarenheter som Länsstyrelsen tar med sig inför 
EU-valet 2019. 

Huvudstadsregionens förutsättningar för en hållbar tillväxt och utveckling påverkas av ett 
överlappande ramverk av kritiska samhällsutmaningar och möjligheter. Utmaningarna beskrivs 
närmare i den strategiska inriktning (Strategisk inriktning för hållbar tillväxt och attraktionskraft i 
Stockholms län 2025+) som Länsstyrelsen har tagit fram under året. Inriktningen har tagits fram i 
dialog och samverkan med bland annat statliga myndigheter, kommuner och landsting och är 
genom sina fyra prioriteringar vägledande för myndighetens arbete med regional tillväxt och 
attraktionskraft. 

Länsstyrelsen verkar under ständigt föränderliga omständigheter, vissa uppdrag försvinner och 
nya tillkommer. Vid årsskiftet fördes det regionala utvecklingsansvaret över till Region 
Stockholm. Länsstyrelsens arbete med att säkerställa en sömlös övergång av det regionala 
utvecklingsansvaret har varit en prioriterad fråga under året. Överföringen innebar att 
myndigheten förlorade såväl verktyg som kompetens. Samtidigt har nya uppdrag tillkommit. 
Länsstyrelsen Stockholm ska bland annat ta fram metoder för samordning av ett tvärsektoriellt
regionalt arbete för en jämlik folkhälsa. Under 2018 har även vissa av Polismyndighetens 
arbetsuppgifter med djur förts över till Länsstyrelsen. Där finns behov av klargöranden av 
lagändringens intentioner och omfattning i syfte att säkerställa effektiv samverkan mellan 
Länsstyrelsen och Polisen.  

Sommaren 2018 blev en av de varmaste som uppmätts. De höga temperaturerna och bristen på 
nederbörd medförde ökad risk för bränder och flera eldningsförbud utfärdades. 
Stockholmsregionen drabbades inte av några omfattande skogsbränder, men länsstyrelsepersonal 
från Stockholm bidrog till Länsstyrelsen i Gävleborgs samordning av insatserna i samband med 
bränderna. Det var ett både viktigt arbete och en lärorik erfarenhet givet Länsstyrelsens 
krisberedskapsuppdrag och ansvar för att hålla samman och inrikta planeringen av det civila 
försvaret i länet. Den mycket torra sommaren innebar också stora problem för länets lantbrukare 
och andra djurägare med betesdjur. Under året har Länsstyrelsen även arbetat fram en strategi för 
utvecklingen av det civila försvaret i Stockholms län.     

Antalet sysselsatta i länet ökade med 31000 personer under året och arbetslösheten har fallit 
tillbaka till sin lägsta nivå sedan finanskrisen 2008. Få andra regioner i EU når upp till länets 
sysselsättningsnivå. Även den ekonomiska utvecklingen har varit positiv under 2018. Efter flera 
år av god ekonomisk utveckling och stark sysselsättningstillväxt väntas huvudstadsregionen nu gå 
in i en period med lugnare ekonomisk aktivitet. Nyföretagandet har vikt neråt och antalet 
företagskonkurser har ökat vilket inte minst visar sig genom en ökning i utbetalningar av statlig 
lönegaranti. 2018 kännetecknades även av ett bostadsbyggande som går i otakt med 
befolkningsökningen och en överlag orolig bostadsmarknad med sjunkande priser på framförallt 
nyproduktion. Prognosen för 2019 pekar på en byggnivå som understiger behoven och där 
framförallt unga och länsbor med svag ekonomi kommer att ha fortsatt svårt att ta sig in på 
bostadsmarknaden. Samtidigt förväntas huvudstadsregionen stärka sin roll som den svenska 
ekonomins motor.  

Under 2018 genomförde Riksrevisionen en granskning av regeringens styrning av länsstyrelserna. 
Länsstyrelsen i Stockholm delar slutsatserna om att bristerna i styrning och finansiering begränsar 
möjligheterna till en långsiktigt hållbar verksamhet, men ser samtidigt fram emot förbättrade 
förutsättningar kommande år. Parallellt med att länets befolkning och komplexitet ökar fortsätter 
Länsstyrelsens arbete med att vara en modern, effektiv och angelägen myndighet. Till sommaren 
väntas även beslut om vem som ska arrangera vinter-OS och Paralympics 2026. Stockholm har en 
stark kandidatur och möjligheten att arrangera vinterspelen kan bli ett vitaliserande tillskott, inte 
bara för idrottsrörelsen utan för hela länet och Sverige.


#Resultatredovisning 

#Uppgifter enligt Förordning (2017:868) med länsstyrelseinstruktion 

#Länsstyrelseinstruktion 2 § 

Länsstyrelsen ska: 

* Verka för att nationella mål får genomslag i länet samtidigt som hänsyn ska tas till regionala 
förhållanden och förutsättningar. 

* utifrån ett statligt helhetsperspektiv arbeta sektorsövergripande och inom myndighetens 
ansvarsområde samordna olika samhällsintressen och statliga myndigheters insatser. 

* främja länets utveckling och noga följa tillståndet i länet samt underrätta regeringen om dels det 
som är särskilt viktigt för regeringen att ha vetskap om, dels händelser som inträffat i länet. 

* Inom sin verksamhet främja samverkan mellan kommuner, landsting, statliga myndigheter och 
andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den.  

#Övergripande kommentar av resultat i förhållande till uppgiften 

Länet är ett storstadslän i alla avseenden samtidigt som länet omfattar en betydande landsbygd. 
Mätt i antal personer som bor utanför tätort är länet det tredje största länet med sina 71 400 som 
bor i småorter eller glesbygd. Ett växande län ställer ökade krav på omsorgsfull och medveten 
förvaltning och expansion. Trots ett omfattande byggande är länets dryga en miljon bostäder 
otillräckligt och infrastruktursatsningarna på flera miljarder väntas i bästa fall inte försämra 
dagens trängsel i transportsystemet. Samtidigt ska länets unika kulturmiljöer, rena vatten och 
tillgängliga natur- och skärgårdsmiljöer både bevaras, användas och utvecklas. För att möta dessa 
och andra utmaningar krävs kontinuerliga insatser, samverkan mellan regionens aktörer och att 
regeringen för en tydlig politik för att huvudstadsregionen ska kunna utvecklas och stärkas. Den 
höga utvecklingstakten innebär intressekonflikter i många frågor. Väl sammanvägda beslut ställer 
krav på väl utvecklade interna strukturer och arbetssätt. Myndigheten bedriver ett kontinuerligt 
förbättringsarbete för att säkerställa att alla aspekter blir belysta i beredning och beslutsunderlag.   

Ett exempel där intressekonflikterna och nödvändigheten av sammanvägning blir påtagliga är 
behovet av bostäder, infrastruktur och drivmedelsförsörjning. Den höga expansionstakten och det 
stora behovet av infrastruktur och bostäder har som konsekvens att områden och verksamheter 
som är centrala för drivmedelsförsörjningen påverkas. Komplexiteten är mycket hög, 
intressekonflikterna många liksom berörda aktörer: kommuner, myndigheter och företag. 
Länsstyrelsens roll och ansvar att vara den aktör som säkerställer att olika intressen beaktas 
samtidigt som dialog och kontakt mellan aktörerna utvecklas och leder till resultat illustrerar väl 
komplexiteten i myndighetens verksamhet och ansvar. Det är myndighetens bedömning att arbetet 
resulterat i konstruktiva dialoger som lägger grund för fortsatt arbete.  

De nationella målen är utgångspunkten för Länsstyrelsens samlade arbete. Under året har 
Länsstyrelsen fastställt ”Strategisk inriktning för hållbar tillväxt och attraktionskraft i Stockholms 
län 2025+” (Strategisk inriktning) som är vägledande för myndighetens arbete med hållbar 
regional tillväxt och attraktionskraft. Strategisk inriktning tar sin utgångspunkt i den nationella 
strategin för hållbar regional tillväxt och attraktionskraft 2015–2020 och speglar de nationella 
målen. Detta är inte minst viktigt inför den beslutade regionbildningen och överföringen av 
tillväxtuppdraget och myndighetens delvis förändrade uppdrag.  

Länsstyrelsen publicerar löpande rapporter om läget i länet. Myndigheten har dagliga och 
återkommande dialoger med statliga myndigheter. Under 2018 har landshövdingen till exempel 
haft ett dialogmöte med länets universitet och högskolor där bland annat strategisk inriktning 
presenterades och diskuterades. Den gemensamma satsningen Samverkan Stockholmsregionen – 
trygg, säker och störningsfri – ska stärka samhällets förmåga att upprätthålla viktiga 
samhällsfunktioner. Samverkan mellan statliga, kommunala och landstingskommunala aktörer är 
centralt och kontinuerligt utvecklingsarbete pågår för att stärka samverkan. Miljö- och 
samhällsbyggnadsrådet är ett exempel på ett forum där aktörer för dialog för frågor som är 
centrala för länets utveckling. Under året har arbetet och inriktningen för miljö- och 
samhällsbyggnadsrådet utvärderats och ett arbete med att utveckla och konsolidera rådet har 
inletts. Utvärderingen visade att forumet bidrar till stärkt dialog och förankring, samtidigt som det 
finns förbättringar att göra för att stärka samarbetet och få tydligare resultat. 

Under året har ett arbete för att stärka lärande och erfarenhetsutbyte mellan olika verksamheter 
som utför tillsyn inom myndigheten genomförts. Detta i sin tur har resulterat i utvecklingsinsatser 
där tillsynsplaner och arbetsmetoder utvecklats med inspiration från andra verksamheter. 
Rättsavdelningen har tagit fram en tillsynsplan för åtta tillsynsområden. Tillsynsplanen är 
framtagen med utgångspunkt från våra uppdrag och de resurser som varit tillgängliga under året. 
Tillsyn har genomförts enligt framtagen tillsynsplan, målet enligt planen är således uppnått. Inom 
ett område, tillsyn av bevakningsföretag, har inte lagkravet uppnåtts fullt ut.”. Vi bedömer därför 
att vi sammantaget har nått goda resultat.