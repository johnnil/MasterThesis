#Inledning 

#Uppgifter  

Den 1 januari år 2004 trädde lagen (2003:460) om etikprövning av forskning som avser 
människor i kraft och den 1 juni 2008 genomfördes vissa ändringar i lagen. Syftet med lagen 
är att skydda den enskilda människan och respekten för människovärdet vid forskning. Den 
forskning som lagen omfattar får bara utföras om den har godkänts vid en etikprövning. 
Uppgiften att göra den prövningen ligger på regionala etikprövningsnämnder. Det finns sex 
regionala nämnder, i respektive Göteborg, Linköping, Lund, Stockholm, Umeå och Uppsala.
Nämnderna har också till uppgift att pröva vissa frågor enligt lagen (2002:297) om biobanker 
i hälso- och sjukvården m.m.  

De regionala nämnderna har rätt att ta ut ersättning för prövningen.  

En regional nämnds beslut kan överklagas till Centrala etikprövningsnämnden (CEPN). 

#Organisation 

Regionala etikprövningsnämnden i Göteborg är indelad i tre avdelningar, två avdelningar 
som prövar ansökningar som gäller medicinsk forskning och en avdelning som prövar 
ansökningar som gäller övrig forskning. Varje avdelning består av ordförande och femton 
övriga ledamöter. Varje ledamot har en personlig ersättare. Av de övriga ledamöterna ska tio 
ha vetenskaplig kompetens och fem företräda allmänna intressen. Ordföranden och ersättare 
för ordföranden ska vara eller ha varit ordinarie domare. I respektive avdelning är 
vetenskapliga sekreterare utsedda bland de vetenskapliga ledamöterna.  

Ledningen av nämnden utövas av ordförandena för nämndens tre avdelningar. En av dessa 
ansvarar för den administrativa ledningen av nämnden och är ordförande vid sammanträde 
med nämndledningen.  

Nämnden har sitt kansli vid Göteborgs universitet som tillhandahåller kansliresurser. För 
nämndens ekonomiadministration svarar Statens servicecenter.  

Nämndens upptagningsområde är Västra Götalandsregionen med följande universitet och 
högskolor: Chalmers tekniska högskola, Göteborgs universitet, Högskolan i Borås, 
Högskolan i Skövde och Högskolan Väst. Vidare omfattas forskning vid hälso- och 
sjukvårdsenheter, företag och statliga myndigheter samt kommuner i Västra Götalands län.  

Avdelningarna har använt sig av den i 27 § tredje stycket etikprövningslagen angivna 
möjligheten att delegera vissa ärenden. Således har avdelningarna delegerat till vetenskaplig 
sekreterare och ordförande att pröva ansökningar som avser ändring av ett godkännande. 
Avdelningarna har även ofta delegerat till vetenskaplig sekreterare och ordförande att besluta 
i vissa ärenden där avdelningen vid sammanträde begär komplettering.  

#Verksamhetsmål 

Nämndens verksamhet ska bedrivas så att den ger ett effektivt skydd för den enskilda 
människan och rättssäkerhet för dem som deltar i forskningen. Prövningen ska ske enligt de 
riktlinjer som anges i etikprövningslagen (7-11 §§). 

Etikprövningsnämnden ska, genom att upprätthålla en effektiv infrastruktur som ger goda 
förutsättningar för forskning, bidra till att Sverige är en ledande forskningsnation, där 
forskning bedrivs med hög vetenskaplig kvalitet. 

Utan att göra avkall på kvaliteten i etikprövningen ska nämnden avgöra ärenden så snabbt 
som möjligt och inom de tidsramar som anges i förordningen (2003:615) om etikprövning av 
forskning som avser människor.  

Etikprövningsnämndens verksamhet är anslagsfinansierad men ska finansieras med avgifter. 
Avgifterna som bestäms av regeringen ska beräknas så att full kostnadstäckning uppnås. 

#Verksamheten 

#Inledning  

Etikprövningsnämndens ledamöter och ersättare har utsetts av regeringen för perioden  

På nämndens kansli arbetar tre administrativa sekreterare varav en på deltid, (80 %). 
Nämnden utnyttjar universitetets infrastruktur beträffande kanslilokaler, sammanträdesrum, 
arkiv, datorstöd, kommunikation m.m. Detta fungerar tillfredsställande.  

Antalet inkomna ärenden under år 2017 var 1148, vilket är en minskning med 6 ärenden 
jämfört med föregående år. Antalet ansökningar som behandlats av avdelningen för övrig 
forskning har ökat med ca. 20 % jämfört med föregående år, (se tabell 1 och 2). 