#Landshövdingen har ordet 

Hela Sverige fick en varm, solig och oerhört torr sommar. I större delen av Götaland och 
Svealand var det den varmaste sommaren som uppmätts med betydligt mindre nederbörd än 
normalt. Till följd av de negativa konsekvenserna av det varma och torra vädret gick 
Länsstyrelsen upp i stabsläge från 24 juli – 14 augusti. Stabsläget innebar att vi prioriterade 
arbetet med effekterna av värmeböljan och den svåra torkan i länet, det vill säga 
brandrisken, foderbristen, vattenbristen och hälsoriskerna. Förutom arbetet i vårt eget län 
bidrog vi till en nationell pool av länsstyrelseexperter som bistod länsstyrelserna i 
Gävleborg och Dalarna. Länsstyrelsernas IT-avdelning, som organisatoriskt tillhör 
Länsstyrelsen i Västra Götaland, utökade sin IT-support och medverkade dessutom i 
etableringen av en större ledningsplats i Färila i Ljusdal för att bistå i bekämpningen av den 
svåra skogsbranden.  

Min uppfattning är att Länsstyrelsen på ett huvudsakligen mycket bra sätt axlade vår roll i 
fråga om att hantera de negativa konsekvenserna av värmeböljan och torkan. En 
länsstyrelsegemensam utvärdering pågår och vi genomför på mitt initiativ också en egen 
utvärdering där resultaten ska vara klara tidigt 2019. Av utvärderingarna kan vi 
förhoppningsvis dra viktiga lärdomar inför framtiden.  

Västra Götalands län befinner sig fortsatt i ett gott konjunkturläge och passerade 2018  
1,7 miljoner invånare. Länet hör enligt bedömningar till de tjugo snabbast växande 
tillväxtregionerna i Europa och konjunkturprognoserna inför våren 2019 är försiktigt 
positiva. Parallellt med en stark konjunktur har dock nästan alla kommuner i länet ett 
underskott på bostäder vilket har ökat de senaste fem åren. Vårt län rymmer också nio av de 
23 områden som Polisen betecknar som särskilt utsatta. Resultatet av vår egen årliga 
miljökvalitetsmätning för Västra Götaland visar att 14 av 15 miljökvalitetsmål inte kommer 
att nås till 2020. Detta är bara några av de utmaningar vi har att hantera, trots en i många 
avseenden ljus utveckling för vårt län. 

Tillsammans med kommuner, myndigheter och andra intressenter ska Länsstyrelsen driva 
utveckling för ett hållbart Västra Götaland. Flera satsningar pågår för att utveckla länet och 
skapa såväl en stark storstadsregion som en levande landsbygd. Vi har, med utgångspunkt i 
Agenda 2030, tagit ett nytt grepp om Länsstyrelsens planeringsprocess. Arbetet har bland 
annat resulterat i fem strategiska mål för Länsstyrelsen som pekar på centrala områden där 
vi ska verka för ett hållbart samhälle och en hållbar utveckling.  

Vi har också förnyat vår överenskommelse om samarbete med Västra Götalandsregionen. 
Tillsammans ska vi ta fram en ny regional utvecklingsstrategi som ska sträcka sig fram till 
år 2030. Länsstyrelsen har även ingått ett nytt samarbete med Länsstyrelsen i Värmland, 
kommunerna runt Vänern och andra berörda aktörer i det så kallade Vänerrådet. 
Tillsammans ska vi utarbeta en strategi som tar hänsyn till alla natur- och samhällsintressen 
kring Vänern och Göta älv.  

2019 är ett valår då valet till Europaparlamentet ska genomföras. I planering och 
genomförande av den slutliga sammanräkningen ska vi ta med oss erfarenheter från det i 
allt väsentligt goda arbete som alla inblandade utförde i valet 2018.   


#Resultatredovisning 

#Länsstyrelseinstruktion 2 § 

Länsstyrelsen ska: 

* Verka för att nationella mål får genomslag i länet samtidigt som hänsyn ska tas till 
regionala förhållanden och förutsättningar. 

* utifrån ett statligt helhetsperspektiv arbeta sektorsövergripande och inom myndighetens 
ansvarsområde samordna olika samhällsintressen och statliga myndigheters insatser. 

* främja länets utveckling och noga följa tillståndet i länet samt underrätta regeringen om 
dels det som är särskilt viktigt för regeringen att ha vetskap om, dels händelser som 
inträffat i länet. 

* Inom sin verksamhet främja samverkan mellan kommuner, landsting, statliga myndigheter 
och andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den.  

#Övergripande kommentar av resultat 

Vi bedömer att våra insatser sammantaget är ändamålsenliga och bidrar till att vi under 
2018 på ett bra sätt fullgjort och utvecklat de uppgifter som beskrivs i 2 § 
länsstyrelseinstruktionen. 

#Nationella mål, helhetssyn, samordning och samverkan 

Uppgiften att verka för att nationella mål får genomslag i länet gäller hela vår verksamhet 
och ska genomsyra allt vi gör. Av det skälet rapporteras detta i årsredovisningen under 
respektive verksamhetsområde (3 § länsstyrelseinstruktionen samt under rubriken Övrig 
verksamhet) i den utsträckning som det anses vara av väsentlig betydelse för redovisningen.  

Vi håller regelbundet regionala samråd inom flera områden som syftar till att på ett 
övergripande plan och på ett strukturerat sätt ta oss an uppgiften att inom myndighetens 
ansvarsområde samordna olika samhällsintressen och statliga myndigheters insatser. 
Samtidigt syftar samråden också till att fullgöra uppgiften att inom vår verksamhet främja 
samverkan mellan kommuner, landsting, statliga myndigheter och andra relevanta aktörer i 
länet. Nedan följer några exempel på samordning i mer fasta och återkommande 
konstellationer.  

Fyra gånger om året samlar landshövdingen de högsta cheferna för de statliga 
myndigheterna i länet samt från och med i år även regiondirektören i Västra 
Götalandsregionen. Vanligtvis deltar mellan 30 och 40 chefer. Under 2018 har tema för 
dessa möten bland annat varit totalförsvaret, digitalisering och ny regional 
utvecklingsstrategi i Västra Götaland.  

Länsstyrelsen har, genom sitt geografiska områdesansvar, en stödjande och samordnande 
roll inom krisberedskapen. Liksom övriga länsstyrelser leder vi ett regionalt råd för 
krisberedskap och skydd mot olyckor. Ett sådant råd ska alla länsstyrelser samla enligt 4.3 § 
förordningen (2017:870) om länsstyrelsernas krisberedskap och uppgifter vid höjd 
beredskap. Rådet inspirerar och bidrar till helhetssyn mellan olika aktörer inom 
samhällsskydd och beredskap på regional och lokal nivå. Länsstyrelsen leder också det 
regionala så kallade Krisinformationsrådet som främjar samverkan kring 
kriskommunikationsfrågor mellan länets aktörer. Rådet består av representanter från de fyra 
delregionala kommunikatörsnätverken (Fyrbodal, Skaraborg, Sjuhärad och 
Göteborgsregionen), Västra Götalandsregionen (VGR) och andra statliga myndigheter i 
länet.  

Inom krisberedskap leder Länsstyrelsen också en regional samverkanskonferens som hålls 
varje vecka med syftet att dela information mellan länets olika aktörer för en samlad 
lägesbild och gemensam inriktning. Länsstyrelsen leder också ämnesspecifika mötesfora, 
till exempel Älvssamordningsgrupper och CBRNE-nätverket (chemical, biological, 
radiological, nuclear and explosive), som syftar till att öka samverkan och att skapa 
samordning och inriktning. Samverkansgrupper skapas även för tidsbegränsade projekt och 
uppdrag för att lösa en specifik uppgift. 

Länsstyrelsen leder även ett regionalt samråd inom integration och migration. 
Landshövdingen är ordförande och statliga myndigheter som Arbetsförmedlingen och 
Migrationsverket är representerade. Detta regionala samråd svarar mot bestämmelser i 
förordningar inom området (2016:1363 och 2010:197).  

Länsstyrelserna ska samordna och leda det regionala arbetet med att förverkliga regeringens 
friluftslivspolitik (regleringsbrevsuppdrag 3.33). Länsstyrelsen leder ett regionalt friluftsråd 
som träffas två gånger per år.  

Länsstyrelsen ska enligt instruktionen samordna arbetet på regional nivå med anpassningen 
till ett förändrat klimat. Klimatråd Västra Götaland är en del av kraftsamlingen ”Klimat 
2030 – Västra Götaland ställer om” och ska samla det regionala ledarskapet för 
klimatomställningen. I Klimatråd Västra Götaland samlas ledare från näringsliv, offentlig 
förvaltning, akademi och intresseorganisationer. Syftet är att rådet ska utgöra en samlande 
kraft och en stark gemensam röst som för upp avgörande frågor på regional, nationell och 
internationell nivå. Landshövdingen och regionstyrelsens ordförande leder arbetet i rådet. 

I arbetet med de regionala miljömålen samarbetar vi med VGR och Skogsstyrelsen inom 
såväl miljömåls- som energi- och klimatuppdragen. Vi samverkar även med andra 
samhällsaktörer i länet. Länsstyrelsen samordnar ett regionalt åtgärdsprogram för 
miljömålen, stöttar kommuner och andra regionala aktörer genom underlag, kommunikation 
och samverkan samt driver på och stöttar tillsammans med VGR omställningen till ett 
fossiloberoende Västra Götaland.  

Länsstyrelsens uppdrag avseende jämställdhet genomförs bland annat genom 
länsövergripande nätverksträffar för kommuner, myndigheter och andra organisationer där 
Länsstyrelsen är sammankallande. Arbetet koncentreras kring jämställdhetsintegrering där 
invånaren står i fokus. Nätverket träffas en till två gånger per termin där varje tillfälle 
skapar utrymme för kunskapsutveckling och erfarenhetsutbyte. Samverkan är en 
förutsättning för genomförandet av strategin Jämställt Västra Götaland 2014–2018. 

Efter att landshövdingen under vintern 2017–2018 besökte länets 49 kommuner, har 
ansvaret att vara ledningskontakt för kommunerna fördelats mellan länsöverdirektören, 
avdelningscheferna och kanslichefen. Under 2018 gjorde de över 40 besök hos 
kommunledningarna i länets kommuner, som uppföljning till landshövdingens besök. Syftet 
med dessa kontakter är inte att ersätta andra etablerade samrådsformer, utan att utveckla 
dialogen och samarbetet mellan Länsstyrelsen och kommunerna. Givet antalet kommuner i 
länet gör detta upplägg att dialogen mellan länsledningen och kommunledningarna kan bli 
mycket tätare och mer effektiv. 

#Främja länets utveckling 

Eftersom länsstyrelseinstruktionens 1 §, det vill säga uppgiften att vara allmän 
förvaltningsmyndighet i länet, inte redovisas särskilt, görs detta här. Under bestämmelsen 
faller den besöks- och mötesverksamhet som bedrivs på uppdrag av och i samarbete med 
Kungliga hovet, Sveriges riksdag och Regeringskansliet. Här ingår officiella besök som 
kungliga besök och talmansbesök, besök av riksdagsutskott, statsbesök, andra 
internationella besök samt minister- och statssekreterarbesök. Vidare handlägger vi ärenden 
om konsulära kåren i Västsverige, kungliga utmärkelser, nationaldagsfirandet och andra 
nationella utmärkelser. Dessa uppgifter bidrar till uppdraget att främja länets utveckling.  

Länsstyrelsen medverkade under året vid flera kungliga besök, bland annat ordnade vi två 
landskapsvandringar för Kronprinsessan. Dels på Koster i Bohuslän där det ingick ett 
seminarium på Tjärnö Marinbiologiska Laboratorium om marin nedskräpning, dels i 
Dalsland där 150-årsfirande av Dalslands kanal ingick. I juni var landshövding Anders 
Danielsson värd för en middag på residenset för Estlands president Kersti Kaljulaid under 
hennes tvådagarsbesök i Göteborg. Vi har också ordnat talmansbesök i Västra Götalands 
läns östra valkrets. Landshövdingen och i vissa fall länsöverdirektören har därutöver tagit 
emot en rad utländska ambassadörer på besök i Göteborg, liksom även örlogsbesök.  

Landshövdingen besökte under hösten tre provinser i Folkrepubliken Kina och vi fick också 
besök av vice partisekreterare med delegation från den kinesiska provinsen Sichuan.  

#Läget i länet och underrättande av regeringen 

Vi har enligt vårt regleringsbrev (uppdrag 3.2) i uppgift att löpande ta fram och 
sammanställa lägesbilder för kommuner och landsting som visar vilken påverkan som 
förändringar i antal asylsökande och nyanlända har inom socialtjänst, skola/utbildning och 
hälso- och sjukvårdsverksamhet. De senaste lägesbilderna omfattar även en bedömning om 
kommunernas beredskap och kapacitet att bosätta nyanlända i sin kommun.  

Med utgångspunkt i länsstyrelsernas uppdrag att följa tillståndet i länet och underrätta 
regeringen om det som är av särskild vikt, översände vi under hösten 2018 en skrivelse till 
regeringen med anledning av situationen för ensamkommande barn och unga i Västra 
Götalands län.  

En av uppgifterna för vår krisorganisation är att vid en samhällsstörning hålla regeringen 
informerad om läget. Under år 2018 har Länsstyrelsen upprättat en regional risk- och 
sårbarhetsanalys. Länsstyrelsen ska upprätta en sådan vartannat år. Analysen har lämnats till 
Regeringskansliet och Myndigheten för samhällsskydd och beredskap (MSB).  

Länsstyrelsen har inrättat och tillsatt en heltidstjänst för omvärldsbevakning och analys. 
Syftet är bland annat ledningsinformation men också att utveckla uppdraget att följa 

tillståndet i länet och utifrån detta underrätta regeringen om det som är av särskild vikt. I 
arbetet samverkar vi delvis med andra länsstyrelser, främst länsstyrelserna i Skåne och 
Stockholms län.  

#Tillsyn 

Länsstyrelsen har sjösatt projektet ”Tillsynsutveckling vid Länsstyrelsen”. Med projektet 
vill vi utveckla Länsstyrelsens samlade tillsynsverksamhet så att den långsiktigt håller en 
hög nivå vad gäller bemötande, trovärdighet, rättssäkerhet, effektivitet och 
konkurrensneutralitet.  

Inom ramen för projektet ”Tillsynsutveckling vid Länsstyrelsen” har en kartläggning av 
Länsstyrelsens tillsynsverksamhet genomförts. Syftet har varit att identifiera de 
verksamheter som omfattar tillsyn, kvantifiera omfattningen, hitta förbättringsområden och 
leta efter goda exempel som kan få intern spridning. Kartläggningen visar bland annat att 
tillsynen vid Länsstyrelsen bedrivs inom 38 verksamhetsområden och med 17 olika 
ärendetyper. Tillsyn bedrivs inom cirka 35 olika lagstiftningsområden och omfattar cirka 
18000 ärenden, drygt 23000 persondagar eller drygt 100 årsarbetskrafter. Drygt 220 
personer vid Länsstyrelsen arbetar mer eller mindre med tillsyn.  

Länsstyrelsen genomförde en tillsynsvecka i oktober i syfte att stärka förtroendet för 
Länsstyrelsen som tillsynsmyndighet, utveckla tillsynsmetoder och stärka samarbetet 
internt. Fem delinsatser genomfördes med fokus på kulturmiljö i skogen, skyddszoner på 
åkermark vid vattendrag, vilthägn för träning av jakthund, vattenuttag för stora 
jordbruksföretag och kommunal strandskyddstillsyn. Olika tillsynsmetoder har testats; 
fältbesök, enkät och dialogmöte.