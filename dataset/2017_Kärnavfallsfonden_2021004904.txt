#FÖRORD 

Kärnavfallsfonden ansvarar tillsammans med Strålsäkerhetsmyndigheten 
(SSM) och Riksgälden för att säkerställa att det finns tillräckliga 
finansiella medel för att ta hand om använt kärnbränsle från svenska 
kärnkraftverk och för att avveckla och riva kärnkraftverken. 
Kärnavfallsfondens viktigaste uppgift är att förvalta de avgifter som 
betalas in i detta syfte.   

Kärnavfallsfonden har sedan starten 1996 uppnått en god avkastning på 
det förvaltade kapitalet. Den främsta anledningen till detta är att 
obligationsräntorna trendmässigt har fallit kraftigt, samtidigt som fonden 
har placerat i obligationer med relativt lång återstående löptid. Sjunkande 
räntor innebär att värdet på en sådan obligationsportfölj stiger, vilket 
medför en ökad avkastning på grund av omvärderingsvinster på obliga-
tionsinnehavet.  

I förorden till de senaste årens årsredovisningar varnades för att 
marknadsräntorna nått en så låg nivå att man rimligen inte kunde räkna 
med fortsatta räntefall. I stället kunde man förvänta sig stigande räntor 
med omvärderingsförluster på obligationsinnehavet och press på fondens 
avkastning som följd. Inte heller under 2017 har emellertid 
ränteuppgången kommit. Året karaktäriserades istället av små 
ränterörelser. Avkastningen för året stannade på blygsamma 1,5 procent. 

I de tidigare förorden konstaterades också att den förändrade marknads-
situationen gör att det blivit allt mer angeläget att fonden tillåts att 
placera i fler tillgångsslag än för närvarande. Under 2013 lämnade SSM i 
samråd med Kärnavfallsfonden och Riksgälden en rapport till regeringen 
med förslag om ändringar i finansieringssystemet utifrån en 
helhelhetssyn på systemet. Här ingick bl.a. förslag till breddat 
placeringsutrymme. Under 2016 slöt regeringspartierna tillsammans med 
moderaterna, centern och kristdemokraterna en energiöverenskommelse. 
Flera av förslagen i SSM:s utredning berördes i uppgörelsen, exempelvis 
innefattade överenskommelsen att placeringsmöjligheterna för 
Kärnavfallsfonden skulle utökas från och med 2018. Under senare delen 
av hösten antog riksdagen en ny lag och regeringen en ny förordning som 
gav Kärnavfallsfonden möjlighet att från 2018 och inom vissa 
restriktioner också investera i företagsobligationer och aktier. 

Kärnavfallsfonden har under hösten vidtagit en del förberedande arbete 
och förväntas börja implementera en ny förvaltningsstrategi under 2018.  

Under året som gått har även riskfrågorna varit i fokus. Kärnavfalls-
fonden inrättade under 2016 en risk- och compliancefunktion. Under det 
gångna året har styrelsen fortsatt arbetet med att utveckla intern styrning 
och kontroll. 

 
#Resultatredovisning

#Styrning av verksamheten 

Verksamheten vid Kärnavfallsfonden har under 2017 styrts av 
bestämmelser i 

* lagen (2006:647) om finansiella åtgärder för hanteringen av 
restprodukter från kärnteknisk verksamhet (finansieringslagen) 

* lagen (1988: 1597) om finansiering av hantering av visst 
radioaktivt avfall m.m. (Studsvikslagen)1, 

* förordningen (2008:715) om finansiella åtgärder för hanteringen 
av restprodukter från kärnteknisk verksamhet 
(finansieringsförordningen)2, 

* förordningen (2017:1179) om finansiering av kärntekniska 
restprodukter3, 

* förordningen (2017:1180) om förvaltningen av 
kärnavfallsfondens medel (förvaltningsförordningen)4 

* förordningen (1988:1598) om finansiering av hanteringen av visst 
radioaktivt avfall m.m. (Studsviksförordningen)5 samt 

* förordningen (2007:1055) med instruktion för Kärnavfallsfonden. 
 
#Uppgifter 

Kärnavfallsfondens huvuduppgift är enligt ovanstående lagar och 
förordningar att 

* förvalta avgiftsmedel 
* ta emot avgiftsmedel 
* ordna utbetalningar efter begäran från Strålsäkerhetsmyndigheten (SSM) 
* hålla SSM informerad om storleken på de fonder som finns avsatta för varje reaktorinnehavares och varje annan tillståndshavares kostnader.  

Enligt förordningen med instruktion för Kärnavfallsfonden utför 
Kammarkollegiet kansligöromål åt fonden enligt avtal mellan fonden och 
kollegiet. 

Enligt avtalet sköter Kammarkollegiet också kapitalförvaltningen inom 
de ramar som styrelsen fastställer. 

Fonden har ingen anställd personal. 

#Prestationer och kostnader 

Kärnavfallsfondens viktigaste prestation är den avkastning på fondens 
kapital som har uppnåtts. Detta resultat redovisas i avsnittet Avkastning 
nedan. 

Regeringen har beslutat om ersättning ur Kärnavfallsfonden (budget) för 
fondens förvaltningskostnader. 