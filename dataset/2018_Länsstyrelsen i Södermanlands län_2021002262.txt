#Landshövdingen har ordet 

Årsredovisningen för 2018 ger en god bild av vad Länsstyrelsen gör för att ge framtiden 
möjligheter i ett Södermanland för alla. Södermanland har ett fantastiskt läge mellan två 
storstadsregioner, unika natur- och kulturmiljöer samt en växande skara sörmlänningar. 
Vår utgångspunkt är att vårt arbete ska gynna Södermanlands utveckling och framtid. 

I detta förord lyfter jag fram några av de många uppdrag som utgör Länsstyrelsens breda 
verksamhet. Återrapporteringarna visar att vi inom flera områden har en mycket god 
måluppfyllelse. Jag vill därför börja med tacka alla fantastiska medarbetare på 
Länsstyrelsen för det viktiga arbete som de utför varje dag som länsutvecklare. 

Länsstyrelsens arbete består till stor del av samverkan, vilket fungerar som en ledstjärna 
i vårt arbete. Flera av de projekt som vi drivit under året hade inte kunnat nå framgång utan 
god samverkan med olika aktörer i länet. För att genomföra den nationella politiken utifrån 
ett regionalt helhetsperspektiv behövs det god kännedom om länets unika förutsättningar. 

Myndighetens arbete med att förverkliga de nationella målen framgår tydligt i de viktiga 
projekt som har genomförts tillsammans med olika aktörer under året. Några belysande 
exempel är samarbetet kring grön infrastruktur, den regionala livsmedelsstrategin och 
handboken för perspektivfrågor. Även i arbetet med generationsmålen har flera mål 
förankrats genom samverkan och projekt. Myndighetens kulturmiljöarbete har bidragit till 
att de nationella målen uppfylls, bland annat genom arbetet med forntidsvandringar och 
genom infrastrukturprojektet Ostlänken. 

Den varma sommaren 2018 med torka utmanade vår förmåga att hantera kriser och 
samhällsstörningar. I länet hanterades de bränder som uppstod, liksom foderbristen för 
betande djur, med stort ansvarstagande. Medarbetare från Länsstyrelsen i Södermanlands 
län bidrog även i det nationella arbetet med att släcka bränder. 

Den dynamiska sörmländska landsbygden utvecklas och växer. En revidering av länets 
serviceprogram för 2016–2020 visar på en ökad etablering av företag och en växande 
befolkning. Det är angeläget att länets unika värden tas tillvara. I arbetet med fler 
etableringar på landsbygden har kommersiell och offentlig service en stor betydelse liksom 
bredbandsutvecklingen. 

Södermanland har också som första län i landet tagit fram en samförvaltningsplan för 
klövvilt. Planen ska bidra till dels ökad förståelse för behovet av samförvaltning, dels 
diskussion kring olika klövviltsarters påverkan på varandra, på landskapet samt på jord- 
och skogsbruket. 

Under året genomfördes valen till våra tre folkvalda folkförsamlingar. Länsstyrelsens 
samlade bedömning av genomförandet är att vi har levt upp till förväntningarna och 
att uppdraget genomförts på ett säkert sätt. Som stolt sörmlänning kan jag också notera 
att valdeltagandet var högre 2018 än 2014. 

Slutligen vill jag välkomna en ny och viktig aktör i länet – Region Sörmland. Vi på 
Länsstyrelsen ser fram emot att tillsammans fortsätta arbetet med länets utveckling och 
tillväxt. Det är min fasta övertygelse att en fortsatt samverkan med länets intressenter är 
en framgångsfaktor för en hållbar utveckling i ett Södermanland för alla! 


#Resultatredovisning 

#Uppgifter enligt Förordning (2017:868) med länsstyrelseinstruktion 

#Länsstyrelseinstruktion 2 § 

Länsstyrelsen ska: 

* Verka för att nationella mål får genomslag i länet samtidigt som hänsyn ska tas till 
regionala förhållanden och förutsättningar. 

* utifrån ett statligt helhetsperspektiv arbeta sektorsövergripande och inom myndighetens 
ansvarsområde samordna olika samhällsintressen och statliga myndigheters insatser. 

* främja länets utveckling och noga följa tillståndet i länet samt underrätta regeringen om 
dels det som är särskilt viktigt för regeringen att ha vetskap om, dels händelser som 
inträffat i länet. 

* Inom sin verksamhet främja samverkan mellan kommuner, landsting, statliga myndigheter 
och andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den. 

#Övergripande kommentar av resultat i förhållande till uppgiften 

Länsstyrelsen verkar för att nationella mål får genomslag i länet samtidigt som myndigheten 
tar hänsyn till regionala förhållanden och förutsättningar. Länsstyrelsens arbete med 
de nationella målen sker i olika former utifrån olika förutsättningar och prioriteringar. 
En grundläggande prioritering är uppdrag som finns i Länsstyrelsens instruktion och 
regleringsbrev samt uppdrag som beskrivs i lagar och förordningar. 

Länsstyrelsens arbete med att förankra de nationella målen både internt och externt framgår 
tydligt genom myndighetens Handbok för perspektivfrågor 2018–2021.1 I handboken 
förankrar och förtydligar vi nationella mål för såväl Agenda 2030 som folkhälsa och 
mänskliga rättigheter i våra uppdrag utifrån både instruktion och regleringsbrev. Inom 
arbetet med generationsmålen för miljöarbetet har flera mål förankrats genom samverkan 
och projekt.2 Även inom kulturmiljöområdet3 har myndighetens arbete bidragit till att de 
nationella målen förankras i länet, exempelvis genom infrastrukturprojektet Ostlänken. 

Myndighetens sektorsövergripande arbete sker i olika former och med olika aktörer i länet. 
Exempel på detta arbete är dels de kulturmiljövandringar4 som har arrangerats under 2018 
och som kommer att fortsätta under 2019, dels arbetet med grön infrastruktur5 som omfattar 
flera interna verksamhetsområden och även externa aktörer.

För att Länsstyrelsen ska kunna genomföra den nationella politiken utifrån ett regionalt 
helhetsperspektiv behövs god kännedom om länets unika förutsättningar. Myndigheten har 
identifierat följande fokusområden för det framtida arbetet: 

* att möjliggöra byggande och investeringar 
* att tillhandahålla en fungerande infrastruktur 
* att utveckla landsbygden 
* att tillvarata mänskliga resurser 
* att uppnå generationsmålen genom regionala åtgärdsprogram. 

I Södermanlands län fortsätter befolkningen att öka. Statistik visar även på en 
ökad inflyttning och ett ökat företagande på landsbygden, vilket är positiva 
signaler för länets utveckling. Det råder dock hög arbetslöshet, låg utbildnings- 
nivå samt bostadsbrist i länet. Dessa områden är viktiga utmaningar 
i Länsstyrelsens fortsatta arbete med att stärka och utveckla länet.6 För att skapa 
bättre förutsättningar för ett attraktivt och hållbart län behöver vi klara av en 
stark inflyttning och arbeta för minskat utanförskap samt ökad jämlikhet och 
jämställdhet. Dessutom behöver vi bidra till att genomföra nödvändiga 
infrastrukturella investeringar och även verka för att öka länets andel av 
statliga investeringar. 

Länsstyrelsens arbete med att verka för att nationella mål får regionalt 
genomslag består till stor del av samverkan. Denna samverkan sker med andra 
statliga myndigheter, länets kommuner, Regionförbundet Sörmland,7 
Landstinget Sörmland samt företrädare för näringsliv, intresseorganisationer 
och enskilda företag. Genom samverkan arbetar vi tillsammans för social, 
ekonomisk och miljömässig hållbarhet, på såväl kort som lång sikt. Samverkan 
skapar också kontakter på olika nivåer och mellan olika aktörer, vilket stärker 
och utvecklar det regionala arbetet. I det regionala utvecklingsarbetet driver 
Länsstyrelsen även flera råd och partnerskap i länet, bland annat Insynsrådet, 
Integrationsrådet, Miljö- och klimatrådet, Bostadsnätverket, Partnerskap för 
landsbygdsfrågor och Jämställdhetskommittén. 

Dessutom har Länsstyrelsen ansvaret för de tillsynsuppgifter som riksdagen eller regeringen 
har ålagt myndigheten. Det innebär att Länsstyrelsen bedriver tillsyn inom olika 
verksamhetsområden, exempelvis miljö, livsmedel, djur samt alkohol och tobak. 
Tillsynsarbetet sker bland annat i form av handläggning, kontroller och 
informationsinsatser. 