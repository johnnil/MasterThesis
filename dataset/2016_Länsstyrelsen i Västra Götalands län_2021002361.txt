#LANDSHÖVDINGEN HAR ORDET 

#2016 prioriterade vi samhällsplanering, landsbygdsutveckling och miljömål  

Samhällsplanering, landsbygdsutveckling och miljömålsarbete har varit prioriterade områden för 
Länsstyrelsen i Västra Götaland under 2016. 

Fokus inom samhällsplanering har legat på Bostad för alla, krisberedskap och mottagning av 
nyanlända. Det är bostadsbrist i de flesta av länets kommuner och vi har arbetat med att sprida 
kunskap om orsaker till detta och prioriterat arbetet med detaljplaner, samråd med kommunerna och 
information om de investeringsstöd som finns för att öka byggandet. 

Länsstyrelsen har fått i uppdrag att återuppta planeringen för det civila försvaret. Temat för den årliga 
konferensen Krissamverkan Västra Götaland var ”Nytt säkerhetsläge – Ny totalförsvarsplanering”. För 
att utveckla vår krisledningsförmåga har också fyra samverkansövningar genomförts med cirka 60 
aktörer vid varje tillfälle. 

Inom ramen för Tvärgrupp Flykting har vi fortsatt att arbeta för att underlätta mottagandet av det stora 
antalet asylsökande. Länsstyrelsen har sammanställt regelbundna lägesrapporter, genomfört 
samverkanskonferenser, samordnat information och stöttat kommuner och övriga aktörer. 

Inom landsbygdsutveckling har vi fokuserat på att stödja länets livsmedelsproduktion och en effektiv 
handläggning av stöd till lantbrukare och landsbygdsföretag. Stödhanteringen inom landsbygds-
programmet har varit en utmaning med nya regelverk och en fortfarande pågående utveckling av nya 
IT-stöd som försenat besluten, men vi gör allt vi kan för att ligga i fas med utbetalningarna enligt den 
plan Jordbruksverket har lagt fast. 

Länsstyrelsen samordnar det regionala arbetet för att nå de nationella miljökvalitetsmålen. Nu pågår 
arbetet att ta fram ett regionalt åtgärdsprogram för att nå miljömålen, där bland annat Strategiska 
vägval för ett fossiloberoende Västra Götaland 2030 ska ingå. I december beslutade 
vattendelegationen i Västerhavets vattendistrikt om nya miljökvalitetsnormer för vatten och ett nytt 
åtgärdsprogram, vilka kommer att bli viktiga verktyg för att nå de nationella miljökvalitetsmålen. 
Inom uppdraget skydd av värdefull natur har länets femhundrade naturreservat beslutats. 

Länsstyrelsen har fortsatt att utveckla den organisation som trädde i kraft 2015, dels när det gäller att 
arbeta utifrån ett tvärsektoriellt helhetsperspektiv, dels när det gäller digitalt arbetssätt. 
Hållbarhetsberedningen är ett handläggarforum för helhetsbedömning av ärenden som behöver 
behandlas av flera sakområden och enheter. I Tvärgrupp Göteborg handläggs alla ärenden inom 
Göteborgs kommungräns, främst bostads- och infrastrukturärenden. I Tvärgrupp Miljömål förenar vi 
miljömålsuppdraget med arbetet kring energi och klimat. 

Länsstyrelsen har under året hanterat en stor mängd allmänna förvaltningsärenden och i huvudsak 
inom de överenskomna handläggningstiderna. 

Den digitala ärendehanteringen utvecklades under 2016 när det gäller rutiner för diarieföring och 
arkivering och under 2017 fortsätter vi med standardisering och med utbildningsinsatser som stöder ett 
effektivt digitalt arbetssätt. Landshövdingarna har beslutat att ge IT-avdelningen ett nytt treårigt 
ägardirektiv för åren 2017-2019. 

Sammanfattningsvis har Länsstyrelsen stärkt sina resultat och levererat god service till individ och 
samhälle i Västra Götalands län under 2016. 