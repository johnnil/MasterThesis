#Generaldirektören har ordet 

Under 2017 har arbetet med pris och subvention av 
läkemedel, förbrukningsartiklar och tandvård utvecklats 
ytterligare. Målsättningen om jämlik tillgång till effektiva 
behandlingar på ett ekonomiskt hållbart sätt är alltjämt i 
fokus.  

En central del av utvecklingen handlar om hur vården kan 
genomföra nationella beslut och ställningstaganden på ett 
enhetligt sätt. Landstingens nationella samverkan är en 
viktig förutsättning för att det ska kunna ske. TLV:s 
samverkan med landstingen har under året fördjupats och 
landstingens nationella struktur har blivit tydligare. Mycket  
arbete återstår, men vi är på rätt väg, vilket konstaterats i  
uppföljningar och granskningar av exempelvis Myndigheten  
för vård- och omsorgsanalys. 

Samverkan med andra viktiga aktörer har också fortsatt att utvecklas. Under året 
har ett pilotprojekt inletts tillsammans med en patientorganisation, i syfte att 
komma längre kring förståelsen för patienters, i detta fall stomiopererade 
patienters, syn på kvalitet. Samverkan med patient- och brukarföreträdare sker 
både inom ramen för enskilda ärenden och på övergripande nivå, inte minst i TLV:s 
Dialogforum. 

TLV:s vision är ”mesta möjliga hälsa för skattepengarna” och under året har vi 
tillsammans med andra aktörer lyckats nå flera viktiga resultat som förverkligar 
visionen. Arbetet tillsammans med landstingen och berörda företag ledde till att 
TLV i slutet av året fattade beslut som gjorde det möjligt för alla patienter med 
hepatit C, även de med en lindrig form av sjukdomen, att få subventionerad 
behandling. De senaste två årens omgångar med trepartsöverläggningar, där 
landstingens arbete är en central del, har nu lett till att kostnaderna, som för ett par 
år sedan uppgick till som mest 1,3 miljoner kronor per behandling, nu har kommit 
ner till betydligt under 100000 kronor.   

För att nå mer hälsa för skattepengarna krävs inte bara ett effektivt samarbete 
mellan landsting, företag, professioner och patienter. Det krävs också hög 
kompetens och god analysförmåga gällande förändringar på läkemedels-, 
medicinteknik-, apoteks- och tandvårdsmarknaderna. Förändringarna sker snabbt 
och blir allt mer komplexa. TLV har under året redovisat flera regeringsrapporter 
som har gemensamt att de handlar om marknadernas funktionssätt. TLV har bland 
annat i en delrapport till regeringen beskrivit förberedelserna för etableringen av en 
prisjämförelsetjänst inom tandvårdsområdet, som ska göra det enklare för 
tandvårdskonsumenter att jämföra priser på olika tandvårdsbehandlingar. TLV har 
också belyst medicinteknikområdet i flera rapporter och kunnat konstatera vikten 
av långsiktighet och förutsägbarhet på denna växande marknad med stor 
innovationspotential. 

Folkhälsomyndigheten och TLV har tillsammans lämnat förslag till regeringen om 
hur en försöksverksamhet gällande en ny affärsmodell för antibiotika skulle kunna 
utformas, i syfte att garantera tillgänglighet och samtidigt hålla användningen 
restriktiv för att bidra till minskad antibiotikaresistens. TLV och Läkemedelsverket 
har i en regeringsrapport beskrivit arbetet med producentoberoende information 
angående så kallade biosimilarer, konkurrenter till biologiska originalläkemedel 
vars patent löpt ut. Myndighetssamverkan har också under året resulterat i att flera 
utvecklingsåtgärder genomförts. TLV har i samverkan med Läkemedelsverket 
hanterat problemet med bristande utbytbarhet av vissa läkemedel, bland annat 
infusionsläkemedel.  

En märkbar förändring på läkemedelsområdet har att göra med behovet av 
uppföljning av läkemedels behandlingseffekter i klinisk praxis. TLV har under året 
fortsatt att höja engagemanget i utvecklingsprojekt rörande evidens från klinisk 
vardag, så kallad real world data. TLV går in i 2018 med ett flertal pilotprojekt i 
gång, i samarbete med bland annat andra myndigheter, registerhållare, företag och 
akademi. Avsikten är att kunna dra slutsatser om hur datafångst och analysmetoder 
kan förbättra förutsättningarna för att i ökad utsträckning nå målsättningen om 
jämlik tillgång till innovativa läkemedel. 

En grundläggande förutsättning för TLV:s verksamhet är att vi fortsätter att 
attrahera, behålla och utveckla kompetens. Under 2017 har vi utvecklat vår 
kompetensförsörjningsstrategi och investerat i utveckling för både individer och 
grupper. Vi har haft ett extra fokus på frågor om god förvaltningskultur, och att ge 
stöd till all personal kring hur vi omsätter detta i vardagen. Särskilda satsningar har 
också gjorts på säkerhetsområdet, i synnerhet informationssäkerhet, och på 
upphandlingsområdet. 

Ett varmt tack till alla medarbetare och våra samarbetsparter för verksamhetsåret 
2017!   


#Vårt uppdrag 

Tandvårds- och läkemedelsförmånsverket, TLV, är en statlig myndighet som ska 
verka för en ändamålsenlig och kostnadseffektiv läkemedelsanvändning och 
tandvård, god tillgänglighet till läkemedel i samhället och en väl fungerande 
apoteksmarknad. 

Vi beslutar om:  

* pris och subvention för läkemedel och förbrukningsartiklar inom läkemedelsförmånerna 

* regler för apoteksmarknaden och apotekens handelsmarginal 

* högkostnadsskydd och referenspriser för tandvård. 
 
TLV har även tillsyn över lagen om läkemedelsförmåner m.m. 