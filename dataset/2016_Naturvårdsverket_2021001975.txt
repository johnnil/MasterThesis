#Generaldirektören har ordet

Behovet av ett globalt miljöarbete är tydligt. 2016 går till historien som året när 
Parisavtalet om klimatet trädde i kraft. Året präglades också av oro kring hur 
den kommande administrationen i USA skulle förhålla sig till klimatavtalet.  
Vid klimatmötet, COP22, i Marrakesh var dock budskapet från världsledare  
och näringsliv tydligt. Arbetet går vidare för att begränsa uppvärmningen till 
högst 2 grader med ambitionen att nå högst 1,5 grader.

Naturvårdsverket hade flera viktiga uppdrag i EU:s olika förhandlingsgrupper 
och vi har under året löpande bistått regeringskansliet i både EU-arbetet och  
arbetet med åtskilliga internationella konventioner. 

Vår stödjande och samlande roll i miljöarbetet har blivit mer framträdande. Vi 
har aktivt bidragit i miljömålsrådets arbete och givit stöd till andra myndigheter 
i både miljömålsarbetet och arbetet med miljöledning i staten. Internationellt har 
medarbetare prisats för sina insatser att utveckla miljöledningsarbetet inom 
FN-systemet.

Inom klimatklivet har vi beslutat om investeringsstöd till en kraftig utbyggnad av 
laddinfrastruktur i Sverige och en rad andra åtgärder för att bidra till miljökvalitets-
målet Begränsad klimatpåverkan. Inom ramen för miljökvalitetsmålet Giftfri miljö 
har vi kommit vidare i arbetet med alternativa efterbehandlingsåtgärder som  
på sikt kan öka saneringstakten och miljönyttan. I september fick jag möjlighet 
att inviga Sveriges hittills största efterbehandlingsprojekt – saneringen av  
Oskarshamns hamnbassäng – till nytta för Östersjön och miljökvalitetsmålet 
Hav i balans samt levande kust och skärgård.

Under 2016 undersökte vi för andra året i rad vad allmänheten anser om skyddad 
natur. Åtta av tio instämmer helt i att det är viktigt att skydda naturen. Det är en 
viktig återkoppling till stöd för vårt omfattande arbete med att öka antalet natur-
reservat och förbättra tillgängligheten till och skötseln av de skyddade områdena. 

I april skrev Sveaskogs verkställande direktör P O Wedin och jag på en överens-
kommelse om långsiktigt skydd som naturreservat, för ett stort antal värdefulla 
urskogar och naturskogar. Det var ett viktigt steg i arbetet för att nå miljömålen 
Levande skogar och Storslagen fjällmiljö.

Basen i vårt nationella och internationella miljöarbete är kunskap och öppna 
data om tillståndet i miljön och om miljöarbetet. Miljöinformation av hög 
kvalitet är också en förutsättning för de innovationer som krävs för att föra 
miljöarbetet framåt. Det har därför varit en given väg för oss att med stort 
engagemang tillgodogöra oss de möjligheter digitaliseringen ger. Vi är en  
av regeringens utvecklingsmyndigheter inom Digitalt först – smartare miljö-
information – och vi har tagit steget in i samverkansorganet eSam för att 
stödja arbetet med digitaliseringen av det offentliga Sverige.

Under 2016 har vi drivit ett förnyelsearbete på Naturvårdsverket med tema 
Enklare, Öppnare och Fokus på att nå miljömålen. Vi går nu in i jubileumsåret 
2017, 50 år efter Naturvårdsverkets bildande, med en ny organisation som 
anpassats till vårt uppdrag och den styrning vi utvecklar. Inriktningen är  
att fortsatt nå största möjliga positiva effekt i miljön av vårt gemensamma  
arbete. Och jag hoppas att vår inriktning på effekt också märks när du tar  
del av vår årsredovisning för 2016.


#Naturvårdsverket och Sveriges miljömål

#Sveriges miljömål

Miljökvalitetsmålen anger ambitionsnivå för miljöarbetet i Sverige. Tillsammans med  
generationsmålet och etappmålen ger de anvisningar om vad vi tillsammans ska uppnå 
samt hur och i vilken takt vi gemensamt ska driva miljöarbetet framåt. Arbetet för att  
nå dessa mål inkluderar hela samhället där 26 myndigheter har ett särskilt uppdrag att 
verka för att målen nås. 

#Sveriges friluftsmål

Friluftslivet ger oss hälsa, naturförståelse och regional utveckling. Det är utgångspunkten 
för de tio målen för friluftslivspolitiken. Friluftslivet är brett och spänner över flera politik-
områden till exempel naturvårds-, jordbruks- och skogspolitik, politik för landsbygdens 
utveckling och regional tillväxt, liksom folkhälso-, utbildnings- och forskningspolitik.

#Hållbarhetsmålen i Agenda 2030

Eftersom Sveriges miljömål väl tar hand om de ekologiska aspekterna av de globala hållbar-
hetsmålen i Agenda 2030 bedömer vi att våra insatser för att nå miljömålen i hög grad 
även bidrar till dessa. Vår resultatanalys visar att vi bidrar mest till de hållbarhetsmål som 
rör biologisk mångfald, klimat, hälsa och hållbar konsumtion. Våra insatser är dock också 
viktiga för de mål som rör inkluderande samhällen, hållbara städer och hållbar industri.

#SÅ HAR VI UNDER 2016 BIDRAGIT TILL SVERIGES MILJÖMÅL OCH FRILUFTSMÅL

Sveriges miljömål och friluftsmål är utgångspunkten för allt arbete på Naturvårdsverket, 
vilket innebär att verkets resultatredovisning i sin helhet beskriver hur vi har verkat för 
att nå dessa. Våra aktiviteter kan spänna över samtliga mål eller ha snävare inverkan  
på något eller några av dem. Nedan redovisas de av våra aktiviteter som vi bedömer  
är betydelsefulla bidrag till Sveriges miljömål och friluftsmål. För att ytterligare öka  
tydligheten har vi i kapitel 5–7 markerat i marginalen var det går att läsa mer om  
betydelsefull delsteg.

#Stärkt genomförande

* Miljöinformationsarbetet förstärks: 35 organisationer har signerat strategin för  
hantering av miljödata. Den tas nu med som grundförutsättning inom regeringens  
satsning Digitalt först. (Kapitel 5)

* Förstärkt vägledning i arbetet mot miljömålen: Ändamålsenlig vägledning för att  
stärka genomförandet och uppföljningen av miljöarbetet samt genomfört konkreta  
insatser utifrån Miljömålsrådets åtgärder mot miljömålen. (Kapitel 6)

* Förstärkt tillämpning av miljöbalken: Genererat viktiga underlag till nytt kapitel 6  
i miljöbalken och till miljötillsynsutredningen. (Kapitel 7) 

#Ekologisk hållbar utveckling

* Gett stöd till regeringen i förhandlingarna av EU:s paket om cirkulär ekonomi med  
målet att få en EU-lagstiftning i linje med Sveriges miljöambitioner samt att stärka 
kopplingen mellan avfalls- och kemikalielagstiftningen. (Kapitel 6)

* Lämnat förslag till regeringen om förbättrad avfallsstatistik och spårbarhet, framförallt 
av farligt avfall, för att få ett bättre beslutsunderlag för nya styrmedel och andra åtgärder. 
(Kapitel 6)

* Levererat underlag till Sveriges genomförande av FN:s hållbarhetsmål. Dels gjort en  
bedömning av vilka mål som vår verksamhet bidrar mest till, dels kartlagt hur FN:s 
hållbarhetsmål förhåller sig till miljökvalitetsmålen och generationsmålet. (Kapitel 6) 

* Lämnat förslag till regeringen om hur hanteringen av textilier kan göras mer hållbar. 
(Kapitel 5) 

* Startat och utvecklat genomförandet av uppdraget om stöd för spetstekniker och  
avancerade systemlösningar för hållbar stadsutveckling. (Kapitel 6)

* Utvecklat vårt arbete med fördelning av särskilt bidrag för sanering av förorenad mark 
för bostadsbyggande. (Kapitel 7) 

#Klimat och luft

* Bidragit till globalt beslut om reglering och stegvis utfasning av HFC. Ett viktigt steg 
som enligt beräkningar kan minska uppvärmningen med 0,5°C till år 2100. (Kapitel 6) 

* Hanterat ansökningar och beslutat om stöd, kommunicerat klimatklivet till föreningar, 
kommuner företag i hela landet. (Kapitel 7) 

* Bidragit till miljömålsberedningens klimat- och luftvårdsstrategi. (Kapitel 6)

* Genomfört viktiga analyser av EU:s ansvarsfördelning för klimatutsläpp 2030. (kapitel 6)

* Samarbetat med andra myndigheter avseende omställning till fossilfrihet i transport-
sektorn, nulägesanalys om möjliga styrmedel inklusive förslag om reduktionsplikt av 
fossilt i fordonsbränslen. (Kapitel 6)

* Utvecklat luft- och klimatstatistik för miljömålsarbetet vilket gjort miljöinformationen 
bättre och mer tillgänglig samt genomfört internationella rapporteringar. (Kapitel 5)

* Genomfört Klimatforum där ledare samtalade om hur de globala ambitionerna nu kan 
förverkligas. (Kapitel 5)

#Biologisk mångfald

* Skapat förutsättningar för att säkerställa ekologiskt funktionella landskap genom vår 
koordinering av arbetet med grön infrastruktur i Sverige. (Kapitel 7) 

* Fördelat ut ett tillfälligt bidrag till länsstyrelserna för att öka takten i beslutsfattandet 
av naturreservat där markersättningen är helt löst. (Kapitel 7) 

* Tagit fram en vägledning angående ekologisk kompensation så att verktyg används mer 
vid prövning. (Kapitel 6) 

* Samverkat med andra myndigheter och berörda intressenter i genomförandearbetet 
som följer av den nya EU-förordningen om invasiva främmande arter. (Kapitel 6)

* Stärkt kopplingen mellan Agenda 2030 och de internationella processer vi är aktiva i, 
till exempel inom konventionen för biologisk mångfald. (Kapitel 6)

#Miljö- och hälsopåverkan

* Redovisat vårt uppdrag om giftfria och resurseffektiva kretslopp som syftar till  
att förbättra förutsättningarna för en miljö- och hälsomässigt säker återvinning.  
(Kapitel 6 och 7) 

* Verkat för en hög miljöambition i arbetet med industriutsläppsdirektivet genom  
att påverka BAT-slutsatser och BREF-dokument så att bästa teknik tillämpas och  
att Sevillaprocessen i högre grad beaktar kemikalierisker. (Kapitel 6) 

* Genomfört löpande miljöövervakning och screening av miljögifter och på så sätt ökat 
kunskapen både om miljötillståndet och om risker för hälsa och miljö. (Kapitel 5) 

* Färdigställt föreskrifter om rening och kontroll av utsläpp av avloppsvatten från  
tätbebyggelse. (Kapitel 7) 

* Bidragit till att genomföra EU-strategin för Östersjöregionen och samordnat policy-
området farliga ämnen, för att bland annat utveckla arbetet med internationell  
samverkan och åtgärdsarbete kring läkemedel. (Kapitel 6) 

* Levererat uppdraget om förekomst av högfluorerade ämnen (PFAS) och växtskydds-
medel i våra vatten och därmed gett en grund för arbetet med att bättre begränsa  
exponeringen för människor och miljön. (Kapitel 6) 

#Friluftsliv

* Stärkt det förebyggande fjällsäkerhetsarbetet genom att etablera en lavinprognostjänst 
för tre områden i fjällen. (Kapitel 7) 

* Tagit fram en metod för kartläggning av betydelsefulla friluftsområden och därmed  
förbättrat möjligheterna att identifiera dessa. (Kapitel 7)

* Gett stöd till genomförande av insatser för friluftslivet, vilket har förbättrat tillgänglig-
heten i skyddade områden. (Kapitel 7)

* Ökat kunskapen om friluftslivets värden i genomförandet av konferensen Tankesmedjan 
för friluftsliv. (Kapitel 7)

#Viltförvaltning 

* Stärkt förtroendet för Naturvårdsverket som viltförvaltningsmyndighet genom att  
genomföra Strategi för svensk viltförvaltning och levererat resultat till omvärlden.  
(Kapitel 5 och 7) 

* Genomfört konferensen Skogens guld, med fokus på viltet som resurs och hur  
vi kan främja brukandet av vilt. (Kapitel 7) 

* Ökat kunskapen i den regionala förvaltningen genom att i vår beställning av  
underlag från forskningen prioritera utifrån förvaltningens behov. (Kapitel 5) 

* Skapat en stabilare och effektivare viltförvaltning genom samarbete med våra  
skandinaviska grannländer. (Kapitel 5) 