#Förord

År 2018 markerade 70-årsjubileet för FN:s fredsinsatser. FBA har prioriterat stöd 
till dessa insatser under året, som ett handfast komplement till Sveriges arbete i 
FN:s säkerhetsråd. Generalsekreterarens initiativ Action for Peacekeeping (A4P) 
syftar till att återknyta medlemsländernas engagemang för fredsinsatser. Vi bidrog 
till initiativet när FBA i samarbete med Försvarsmakten stod värd för Challenges 
årsforum i Stockholm. Årsforumet var välbesökt, konstruktivt och uppskattat. 

Stödet till FN kanaliseras också genom vårt engagemang i strategin för hållbar 
fred som bland annat omfattar bidrag till FN:s arbete med ledarskap, dialog och 
medling, avväpning, demobilisering och återanpassning av före detta kombattan-
ter samt kvinnor, fred och säkerhet respektive unga, fred och säkerhet. Med det 
arbete som bedrevs under 2018 har vi lagt en fin grund för genomförandet av den 
femåriga strategin.

I likhet med FN är EU:s krishanteringsinsatser inne i en formativ fas. Vi stödjer 
EU:s insatser med både personalbidrag och utbildningar. 2018 gjordes på uppdrag 
av regeringen en särskild satsning på att tillsammans med andra myndigheter som 
sänder ut personal utveckla ett koncept för så kallade specialiserade team. Dessa 
är tänkta att ge EU:s insatser ökad flexibilitet och snabbhet. Vi har vidare formerat 
oss internt för att kunna ge ytterligare stöd i policyrelaterade processer, samt inlett 
ett samarbete med aktörer i Tyskland, Storbritannien och Finland för att systema-
tisera erfarenheter från sekunderad personal till nytta för såväl policyutveckling 
som operativt arbete.

Under 2018 fick myndigheten nya geografiska strategiuppdrag för Afghanistan, 
Myanmar, Palestina och Somalia. Därmed är vår strategiportfölj av konflikt- och 
postkonfliktländer nästan komplett. Vid sidan av de konkreta resultat som uppnås 
i varje enskilt land i takt med att våra insatser skalas upp är ett annat övergripande 
resultat att Sverige genom bland annat FBA:s försorg håller på att få en närmast 
unik kompetens inom området fred, säkerhet och utveckling. Regeringen har nu 
ett kraftfullt verktyg för internationellt fredsarbete, och FBA kan tillsammans med 
övriga svenska aktörer göra stor nytta och samtidigt bidra till att sätta Sverige på 
kartan. 

Geografiska strategiuppdrag utgör en allt större del av vår samlade verksamhet och 
ekonomi. De accentuerar på så sätt den förändring som FBA har genomgått över 
tid. Idag är nationellt och globalt, bilateralt och multilateralt arbete lika naturliga 
delar av myndighetens verksamhet. Internt innebär vår verksamhetsmässiga 
tillväxt att stödverksamhet och administration också fortsatt behöver utvecklas. 

Viktigt utvecklingsarbete har genomförts 2018 för att matcha den tillväxt som har 
skett. Vi har bland annat infört och vidareutvecklat systemstöd, beslutat om en ny 
befattningsstruktur samt avslutat en förtätning och modernisering av våra lokaler 
i Stockholm.

UNTSO, den första av FN:s fredsinsatser, kom till på initiativ av Folke Bernadotte, 
FN:s förste medlare. 2018 var det 70 år sedan han mördades på uppdrag i konflikten 
mellan Israel och dess arabiska grannländer. FBA högtidlighöll 70-årsminnet av 
Folke Bernadotte med arrangemang i såväl Israel och Palestina som i Stockholm. 
Fredsarkivet, som samlar dokument om svenskt deltagande i internationella 
fredsinsatser, har med anledning av minnesåret skapat en digital utställning som 
fördjupar bilden av Bernadottes gärningar. 
 
Sammantaget har 2018 varit ett bra år och jag ser med tillförsikt fram emot 2019!


#Om årsredovisningen 

I årsredovisningen redogör FBA för den verksamhet som myndigheten har bedrivit 
under 2018 och de resultat som uppnåtts. FBA ska enligt myndighetens instruktion 
stödja internationell fredsfrämjande verksamhet. Verksamheten ska bidra till att 
uppfylla regeringens övergripande mål för det internationella utvecklingssamar-
betet, som en del i genomförandet av Sveriges politik för global utveckling, samt 
bidra till internationell fred och säkerhet. Parallellt med myndighetens generella 
uppdrag har FBA under 2018 också arbetat med ett antal specifika regleringsbrevs- 
uppdrag. De resultat av arbetet som kan skönjas för flertalet av dessa uppdrag 
redovisas integrerat i denna årsredovisning. 

I det inledande kapitlet beskrivs regeringens styrning och inriktning samt hur den 
har omsatts i FBA:s styrmodell. Detta följs av ett resonemang om myndighetens 
arbete med att bedöma och redovisa resultat respektive kostnader, samt den 
sammantagna ekonomiska omsättningen för 2018. Därefter följer dispositionen 
myndighetens verksamhetsindelning. Respektive verksamhetsområde samt 
myndighetens lednings- och verksamhetsstöd redovisas i varsitt kapitel. I varje 
kapitel görs en hänvisning till verksamhetsområdets mål, en övergripande bedöm-
ning av de resultat som nåtts under året och en kort redovisning av områdets 
verksamhetsutveckling. För de verksamhetsområden där resultat går att redovisa 
i kvantitativa termer kompletteras dessa övergripande resonemang också med 
volymtabeller. Kostnadsredovisningen omfattar samtliga prestationer inom verk-
samhetsområdet. I varje kapitel ges också exempel på genomförd verksamhet, med 
fokus på prestationer som gett resultat under året och som sammantaget kan ge 
en balanserad bild av myndighetens framgångar och utmaningar. I det avslutande 
kapitlet återfinns den finansiella redovisningen.

#Regeringens styrning och inriktning 

I likhet med andra myndigheter styrs FBA genom instruktion och regleringsbrev. 
FBA har också över tid kommit att få uppdrag i alltfler tematiska och geografiska 
utvecklingsstrategier. Dessa utgör regeringens instrument för att förverkliga den 
inriktning som läggs fast i det så kallade policyramverket för svenskt utvecklings-
samarbete och humanitärt bistånd. Regeringen har gett FBA i uppdrag att bidra 
till de tematiska strategierna för hållbar fred, internationell civil krishantering 
samt arbetet med de mänskliga rättigheterna, demokrati och rättsstatens principer. 
Därtill har myndigheten fått ett flertal uppdrag genom regeringens geografiska 
strategier för utvecklingssamarbete för att bedriva verksamhet i olika konflikt- och 
postkonfliktländer. 

De tematiska och geografiska utvecklingsstrategierna omfattar numera en 
substantiell del av myndighetens verksamhet. FBA måste därför i ökad utsträck-
ning förhålla sig till den mångfald av mål och resultat som dessa strategier 
sammantaget lägger fast. Målen ligger ofta på en övergripande nivå och kan till 
exempel handla om stärkt kapacitet hos kvinnor, män och institutioner att främja 
säkerhet och mänskliga rättigheter, eller stärkt respekt för rättsstatens principer 
i ett land. FBA har valt att integrera målens andemening i de styrvärden som 
myndighetens egen styrmodell byggs upp kring. FBA redovisar sedan resultatet 
av den strategistyrda verksamheten tillsammans med övrig verksamhet i denna 
årsredovisning, men också i de särskilda rapporter som myndigheten är ålagd 
att redovisa varje år för respektive strategi. I rapporterna redovisas hur FBA har 
bidragit till de specifika mål som anges i den aktuella strategin. 

Den tematiska strategin för hållbar fred är särskilt brett formulerad då målen i 
princip spänner över myndighetens samlade instruktionsstyrda uppdrag. FBA 
har under året genomfört konkret verksamhet, och även lämnat en rapport som 
tydliggör hur myndigheten avser ta sig an strategin över tid. I likhet med övriga 
strategier redovisas resultatet av genomförd verksamhet integrerat med övrig 
verksamhet i denna årsredovisning.

FBA:s arbete med jämställdhet respektive kvinnor, fred och säkerhet svarar mot 
regleringsbrevsuppdragen om jämställdhetsintegrering (det så kallade JiM-upp- 
draget) och genomförandet av den nationella handlingsplanen för genomförande 
av FN:s säkerhetsrådsresolutioner om kvinnor, fred och säkerhet 2016-2020. FBA 
har fortsatt en hög ambition med detta arbete, såväl med att jämställdhetsinte-
grera verksamheten, med särskilt fokus under 2018 på myndighetens utbildnings- 
och övningsutbud, som att på olika sätt bidra till att stärka kvinnor i arbetet med 
fred och säkerhet. Satsningen på stödet till FN:s seniora ledarskapsprogram för 
kvinnor är ett exempel på det senare. Även resultaten av dessa uppdrag redovisas 
löpande i årsredovisningen, samt i den särskilda rapporteringen för den nationella 
handlingsplanen för 2018. 

FBA:s arbete med jämställdhet respektive kvinnor, fred och säkerhet har bidragit 
till mål 5 Jämställdhet i Agenda 2030. All den verksamhet som FBA bedriver utgör 
också ett bidrag till mål 16 Fredliga och inkluderande samhällen. Att Sverige har 
en dedikerad myndighet för fred, säkerhet och utveckling är enligt FBA:s bedöm-
ning ett mycket starkt bidrag till det aktuella målet.