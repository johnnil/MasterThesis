#Generaldirektörens kommentar

Samarbete mellan länder och folk är en förutsättning för 
utveckling, välfärd och tillväxt – i Sverige och i vår omvärld. 
Ändå har oroligheter, konflikter och terrorism, både långt 
bort och nära, fortsatt att prägla människors vardag även 
under 2017. 

I USA tillträdde en ny president. En president som med sin 
fråga om vad som hände ”last night in Sweden” startade en 
intensiv debatt om bilden av Sverige utomlands. Händelsen 
påminde om behovet av snabb och faktabaserad informa­
tion om Sverige. Det påminde också om att det kanske  
mest effektiva sättet att bygga förtroende, och motverka 
des information är att bygga långsiktiga relationer mellan  
individer och länder. 

SI:s egna studier och analyser under 2017 visar att synen på 
Sverige utomlands är övervägande positiv. Samtidigt kan 
vi konstatera att det existerar flera parallella spår i berät­
telsen om Sverige. Under året har SI stärkt kapaciteten att 
följa och analysera det internationella samtalet om Sverige 
på digitala plattformar. Och vi har fortsatt att verka för 
att tillsammans med och genom andra öka kunskapen om 
Sverige utomlands. Det handlar om relationsskapande 
aktiviteter, med fokus på unga talanger, opinionsbildare, 
experter och beslutsfattare. 

Tiderna och förutsättningarna för vårt arbete förändras 
och för att hålla takten med en föränderlig omvärld har  
vi gjort en rad översyner av verksamheten och infört en  
ny styrmodell. 

Det gångna året har visat på ett växande behov av att  
skapa ökad förståelse mellan människor och länder.  
Hjärtat i SI:s verksamhet – det långsiktiga relations­
byggande arbetet – har sällan känts mer relevant. I vår  
tid behövs mer samarbete och dialog, inte mindre. På så  
sätt bidrar vi till utveckling, både i Sverige och globalt.


#SI:s uppdrag, roll och övergripande resultat.

Enligt förordning (2015:152) med instruktion för Svenska 
institutet (SI) är myndighetens uppgift att sprida informa­
tion och kunskap om Sverige och det svenska språket i 
utlandet och främja samarbete och långsiktiga relationer 
med andra länder inom områdena kultur, utbildning  
och forskning, demokrati och samhällsliv i övrigt. Verk­
samheten finansieras huvudsakligen genom att myndig­
heten disponerar anslag via statsbudgetens utgiftsom­
råden: Internationell samverkan (UO5), Internationellt 
bistånd (UO7) och Exportfrämjande verksamhet (UO24). 
Dessutom erhåller SI bidrag från bl.a. UO16: Utbildning 
och universitetsforskning.

SI:s uppdrag och långsiktiga mål är att öka omvärldens  
kännedom om, intresse och förtroende för Sverige,  
att öka samverkan i Sveriges närområde samt främja  
en demokratisk, rättvis och hållbar global utveckling.

SI:s verksamhetsidé är att skapa förtroende och sam­
verkans möjligheter för Sverige i världen genom att vara  
en av världens mest effektiva och innovativa organisationer 
inom offentlig diplomati. Som expertorganisation verkar  
SI genom att:

* följa och analysera bilden av Sverige och Sveriges  
relevans i andra länder. Genom att förstå utvecklingen 
i andra länder, våra målgruppers behov och bild av 
Sverige samt bredda vår dialog med aktörer i Sverige 
ökar vi SI:s och svenska aktörers möjligheter att nå 
framgång i samverkan med andra länder

* dela med oss av berättelser om Sverige, svenska kom­
petenser och erfarenheter. Genom att ständigt utveckla 
vår kommunikation och vårt stöd vad gäller metod, 
teknik, form och innehåll är SI relevanta för individer 
och aktörer som vill agera i ett internationellt samman­
hang

* stärka talanger, opinionsbildare och beslutsfattare i 
andra länder. Genom de kunskaper och ekonomiska 
resurser som SI förmedlar stärker SI kapacitet och för­
måga att verka för ett demokratiskt, rättvist och hållbart 
samhälle

* utveckla och underhålla nätverk för långsiktiga mellan­
folkliga relationer. Genom att vara relevanta för de  
nätverk som skapas av SI:s verksamhet bidrar SI lång­
siktigt till utveckling i Sverige och vår omvärld

SI:s övergripande mål är också våra verksamhetsområden: 

* Intresse och förtroende för Sverige
* Utveckling i Sveriges närområde
* Utveckling i omvärlden
* Talangmobilitet