#GD har ordet 

År 2017 blev ett år då pensioner stod i centrum på flera sätt, särskilt mot slutet av 
året. Det första jag tänker på är den stora pensionsuppgörelsen, och då främst 
höjningen av tidigaste pensionsåldern och rätten att arbeta längre.  

Det andra som dyker upp är de problem vi har haft på fondtorget. Där vi har haft 
anledning att misstänka att vissa bolag som funnits på fondtorget på olika sätt tagit 
pengar ur sparares pensionskapital. Det har varit ett digert arbete med att stoppa 
dessa företag, utreda vad som hänt, arbeta för att få tillbaka pengarna, samt att 
föreslå regeländringar för att minska risken att något liknande händer igen. 

Min tredje reflektion är ekonomipriset till Alfred Nobels minne, som 2017 gick till 
beteendeekonomen Richard Thaler. I sin forskning återkommer Thaler ofta till 
pensionsfrågor och det faktum att det är svårt för oss människor att få ihop 
långsiktig planering med kortsiktigt handlande och hur det är möjligt att både 
behålla valfrihet och ändå se till att det kan bli en bra lösning för dem som inte 
väljer alls.  

Allt detta har på olika sätt fått stor uppmärksamhet och det är helt naturligt att vår 
löpande verksamhet inte har fått lika stor uppmärksamhet. Medborgarna i Sverige 
förutsätter och förväntar sig att pensioner och förmåner betalas ut i rätt tid, att vi 
håller reda på alla pensionsrätter att vi ger bra service och begriplig information, att 
vi levererar statistik och beslutsunderlag, och att alla andra viktiga uppgifter vi har 
utförs. 

När årets resultat summeras kan jag konstatera att verksamheten har fungerat bra 
och att vårt övergripande resultat på myndighetsnivå ligger på en acceptabel nivå. 
Bostadstillägg och återkrav är områden som vi har arbetat med och förbättrat under 
åren, men där vi ännu inte har nått dit vi vill. Framåt gör vi nu en stor investering i 
ett nytt tekniskt stöd för bostadstillägg, som vi räknar med ska ge ett förbättrat 
resultat för både bostadstillägg och återkrav. 

Jag tycker att Pensionsmyndigheten har visat styrka detta år. Vi har hanterat 
utmaningarna och samtidigt skött vår ordinarie produktion och verksamhet på ett bra 
sätt. Det har även regeringen uppmärksammat i sin bedömning av 
Pensionsmyndighetens resultat. Bakom resultatet står samtliga medarbetare på 
myndigheten, och vår förmåga att samverka med varandra och med andra. 


#Pensionsmyndighetens uppdrag 

Pensionsmyndighetens uppdrag är att åstadkomma 

* rätt pension i rätt tid till alla pensionärer, 

* möjlighet för pensionssparare att förstå, förutse och kunna påverka hela sin pension,  

* enkel, neutral och pålitlig hjälp till pensionssparare,  

* att pensionssparare och pensionärer blir starkare som konsumenter, 

* pålitliga fakta och analyser om pensioner till regeringen och andra intresserade,  

* effektiv pensionsadministration till låg kostnad för alla pensionssparare och pensionärer. 

# Organisation 

Pensionsmyndigheten har verksamhet i Gävle, Halmstad, Karlstad, Luleå, 
Stockholm, Söderhamn, Visby och Växjö och myndigheten är sammanlagt 1 140 
medarbetare. 

All handläggning av pensioner och pensionsrelaterade förmåner samt kundservice 
sker på produktionsavdelningen. Verksamhetsområdet statistik och analys hanteras 
på analysavdelningen. Under 2017 har fondadministrationen varit en del av 
analysavdelningen. Den externa och interna kommunikationen hanteras främst på 
kommunikationsavdelningen. Sammanhållande för myndighetens verksam-
hetsutveckling är utvecklingsavdelningen. I övrigt finns en it-avdelning, 
administrativ avdelning, juridikavdelning och en ledningsstab. 

Pensionsmyndigheten har fattat beslut om en ny fondtorgsavdelning som finns på 
plats från och med 1 januari 2018.  