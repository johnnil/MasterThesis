#Tillsyn ska bidra till att fler följer reglerna 

Att gå från ett reglerat och legaliserat monopol till att bli en aktör bland andra på en marknad med konkurrenter verkar vara svårt. Kanske är det som att styra ett gigantiskt skepp; efter det att kaptenen vridit på ratten så dröjer det en bra stund innan skeppet ändrat kurs.

Under 2015 tog Konkurrensverket ett uppmärksammat ärende till domstol då Stockholmsbörsen/Nasdaq OMX, hade missbrukat sin dominerande ställning när de vägrade låta en ny konkurrent få tillträde till en datorhall.

Andra domstolsprocesser mot tidigare monopolister har fortsatt. Swedish Match höll tillbaka konkurrerande snustillverkares produkter genom att hindra deras marknadsföring. Telia Sonera och Gothnet tog vi till domstol för att de samarbetat på ett otillåtet sätt och bildat en anbudskartell när Göteborgs stad skulle köpa in teletjänster. Men vi driver också flera fall i domstol där vi anser att kommuner konkurrerat med privata företag på ett oschyst sätt. Det har gällt tvångsanslutning av fjärrvärme vid försäljning av tomtmark, kommunal försäljning av entreprenadtjänster till privata köpare, och att driva spa-anläggning utanför det kommunala kompetensområdet. Flera av de domar som avkunnats under året visar på svårigheter att komma tillrätta med denna typ av marknadspåverkan.

Under året har det också varit högtryck i förvärvsprövningen. Fyra av de anmälda företagskoncentrationerna har gått vidare till särskild undersökning, och två till prövning i domstol.

Ett koncentrationsärende som fick stor uppmärksamhet gällde marknaden för fastighetsmäklare. Den största aktören, Fastighetsbyrån, ägt av Swedbank, ville köpa den näst största aktören, Svensk Fastighetsförmedling. Om affären hade genomförts skulle den ha lett till monopol eller monopolliknande situation på ett stort antal lokala marknader. Konkurrensverket tog ärendet till domstol för att få ett förbud mot affären. Stockholms tingsrätt gick helt på Konkurrensverkets linje. Innan Marknadsdomstolen hann slå fast tingsrättens beslut valde Swedbank att dra tillbaka affären. Det innebar en framgång för kunderna, det vill säga säljare av villor och bostadsrätter, som även i fortsättningen kan dra nytta av konkurrensen och välja vilken mäklare de vill anlita.

Tillsynen av upphandlingsreglerna har lett till ett stort antal ansökningar om upphandlingsskadeavgift, men också andra tillsynsbeslut. Som exempel kan nämnas ett flertal ärenden mot Stockholms läns landsting där domstolen i ett fall dömde ut maxavgift. En annan intressant rättsfråga har varit uppföljning av arbetsrättsliga villkor enligt Vita jobb-modellen. 

Konkurrensverkets tillsyn av upphandlingar har haft positiv effekt. Nio av tio kommuner där vi påtalat missförhållanden, eller fått böter utdömda, har vidtagit åtgärder. De har stärkt sin kompetens, infört bättre kontroll, eller gjort organisationen tydligare. 

Organisatoriskt har avskiljandet av upphandlingsstödet och bildandet av Upphandlingsmyndigheten den 1 september, präglat verksamheten. Under 20 månader byggde vi på Konkurrensverket upp, och utvecklade, ett samlat nationellt upphandlingsstöd. Det var med stolthet vi kunde överlämna stödverksamheten till Upphandlingsmyndigheten. Myndigheterna kommer i fortsättningen att ha ett konstruktivt samarbete.

Konkurrensverket har på olika sätt påtalat konkurrensproblem och föreslagit åtgärder som leder till bättre konkurrens. Med egna rapporter, uppdragsforskning och remissvar har vi på ett konstruktivt sätt bidragit till förbättringar. Det har omfattat olika områden som till exempel bostadsbyggande, amorteringskrav vid bostadslån, fondmarknaden, offentliga inköp av mat, giftfri förskola och hyrläkare i primärvården.

Det finns gott om strategiskt viktiga frågor inom myndighetens område att se fram emot under kommande år. EU:s nya direktiv på upphandlingsområdet kommer att införlivas i svensk  lagstiftning. Att tillämpa och bidra till att sprida kunskap om dessa regler är en prioriterad uppgift. En utredning om Konkurrensverkets befogenheter att ta beslut om påföljder kommer att presenteras under det kommande året samtidigt som en ny domstolsordning för mål som rör konkurrensfrågor införs. Inom EU pågår ett arbete för att stärka de nationella konkurrensmyndigheterna och skapa mer likartade förutsättningar för effektiv tillsyn inom hela unionen.


##Vårt uppdrag  
Under 2015 har Konkurrensverket byggt upp och utvecklat ett samlat nationellt upphandlingsstöd. Fram till den 1 september har vi också arbetat med förberedelser för att överföra upphandlingsstödets uppgifter till Upphandlingsmyndigheten. Under årets sista tertial har myndigheterna samarbetat i ärenden där Konkurrensverket står för tillsyn och skapar praxis, och Upphandlingsmyndigheten ger stöd och vägledning. 

I enlighet med regleringsbrevet för 2015 har vi under året arbetat med:
*lagtillämpning och tillsyn
*upphandlingsstöd
*förbättringsåtgärder
*kunskap
*forskning
*internationellt arbete
*samverkan.

På konkurrensområdet har arbetet varit inriktat på lagtillämpning och tillsyn där Konkurrensverket främst ska fullgöra uppgifter som följer av konkurrenslagen (2008:579) och artiklarna 101 och 102 i fördraget om Europeiska unionens funktionssätt (FEUF). Fortsatt fokus har legat på kartellbekämpning, granskning av företagskoncentrationer och ingripande mot aktörer avseende missbruk av dominerande ställning. Konkurrensverket har under året även lagt stor vikt vid utredningar och processer relaterade till konkurrensbegränsande offentlig säljverksamhet.

Inom upphandlingsområdet har tillsynsverksamheten varit fortsatt prioriterad med inriktning på otillåtna direktupphandlingar. En stor del av arbetet har lagts på upphandlingsskadeavgift samt åtgärder för att öka förutsättningarna för små och medelstora företag att delta i offentliga upphandlingar. Konkurrensverket har under året aktivt arbetat med tillsyn enligt upphandlingsreglerna vilket resulterat i flera tillsynsbeslut.   

Genom upphandlingsstödet har Konkurrensverket belyst upphandlingens strategiska betydelse för offentlig verksamhet och framhållit vikten av att motverka korruption. Vi har arbetat för att främja innovationsvänlig upphandling och för att i förlängningen bidra till att uppnå målen om en långsiktig hållbar utveckling.  

I syfte att bidra till ökade kunskaper inom konkurrens- och upphandlingsområdet har Konkurrensverket även ett upparbetat samarbete med fristående forskare inom juridik och ekonomi.

Årsredovisningens disposition utgår från Konkurrensverkets huvudsakliga verksamhetsområden: konkurrens respektive offentlig upphandling. Inledningsvis redogör vi för ett urval ärenden under året. Därefter följer separata avsnitt om kommunikation och kunskap, forskning, internationellt arbete, medarbetare och organisation samt fakta och finansiell redovisning. 

##Styrning och uppföljning 
Konkurrensverket följer kontinuerligt upp verksamhetens aktiviteter, processer och projekt. Styr- och uppföljningsverktyg är ärendehanteringssystem, omvärlds- och mediebevakning, ekonomi- och personaladministrativa system. I april 2015 övergick Konkurrensverket till att anlita Statens servicecenter för löneadministration. Systemet Palasso används sedan dess för egenrapportering och registrering av bland annat frånvaro, ledighet, ersättning och utlägg. Den 1 juli 2015 lanserade Konkurrensverket ett nytt utvecklat intranät, ett för verksamheten anpassat forum för kommunikation och en digital plattform för ärende- och projekthantering, styrning och uppföljning. Lean och systemsyn står som grund för vår verksamhetsutveckling och allt sedan 1993 har Konkurrensverket låtit genomföra externa intressentmätningar. 

##Kvalitetssäkring
Vi arbetar kontinuerligt med kvalitetssäkring så att Konkurrensverkets handläggning uppfyller kraven på en rättssäker, effektiv och ändamålsenlig hantering. För att säkerställa rätt kompetens och hög kvalitet bedrivs arbetet ofta i projektform. Beslutsfattandet föregås av åtgärder för kvalitetssäkring i enlighet med vår arbetsordning. Vi har så kallade statusmöten för att skapa transparens kring utredningar i olika ärenden. Dessa möten ger parter och ombud inblick i Konkurrensverkets syn på ärendet och vad som är nästa steg i utredningen. Deltagarna får möjlighet att ställa frågor till projektgruppen. På begäran av part erbjuder Konkurrensverket även möjlighet till muntligt förfarande, ett formaliserat sätt att muntligt yttra sig över Konkurrensverkets beslutsutkast. 

Konkurrensverkets beslut i ett ärende fattas av generaldirektören eller den generaldirektören delegerar till. Chefsjuristen och chefsekonomen deltar i beredningen av besluten tillsammans med den chef och de medarbetare som har utrett ärendet.

##Tips och frågor är viktiga för vårt arbete
Tips och förfrågningar om upplevda konkurrens- och upphandlingsproblem är av stor vikt för Konkurrensverket. Dessa utgör ett komplement till Konkurrensverkets omvärldsbevakning och hjälper oss i vårt arbete att identifiera och ingripa mot överträdelser av regelverken som vi utövar tillsyn över. Informationen bidrar dels till att höja medvetenheten om potentiella konkurrens- och upphandlingsproblem, dels till att skapa ökad förståelse och kunskap om det aktuella problemet. Många av de ärenden Konkurrensverket väljer att utreda har också initierats genom tips eller klagomål. 

När det gäller upphandlingsstöd, så har arbetet med externkommunikation och tillgänglighet att svara på frågor utgjort en betydande del av verksamheten. Det har bidragit till ökad kunskap om olika målgruppers behov och banat väg för relevanta prioriteringar.   

I vårt uppdrag att utöva tillsyn över offentlig upphandling är det angeläget att få kännedom om upphandlingar som inte skett i enlighet med regelverken samt att få in synpunkter på ineffektivitet och andra upphandlingsproblem som inte nödvändigtvis utgör överträdelser av upphandlingslagstiftningen. 

Om Konkurrensverket inte kan åtgärda ett konkurrens- eller upphandlingsproblem med lagstiftningen kan Konkurrensverket välja att granska problemet ur ett konkurrens- eller upphandlingsfrämjande perspektiv. Konkurrensverket kan efter en sådan granskning välja att lämna förslag om regeländringar till regeringen. 

Drygt en tredjedel av de synpunkter Konkurrensverket erhållit från externa parter har varit riktade mot upphandlande myndigheter. De avser bland annat olagliga direktupphandlingar, otydliga förfrågningsunderlag, konkurrensbegränsande ramavtal, svårigheter vid inköp av medtech- produkter samt inlåsningseffekter avseende IT-lösningar. Under året har vi fått in 1 678 förfrågningar och klagomål. Det kan jämföras med 2014 då vi fick in 1 607 stycken och 2013 då motsvarande siffra var 1 088. Ökningen 2014 grundade sig i samordningen av det samlade upphandlingsstödet.  

Under 2015 har inkommande ärenden fortsatt att domineras av upphandlingsrelaterade frågeställningar. Även en ökning av ärenden relaterade till förbudet mot konkurrensbegränsande offentlig säljverksamhet respektive förbudet mot missbruk av en dominerande ställning kan konstateras. 

Konkurrensverket har också vidtagit en rad åtgärder för att agera mer proaktivt. En sådan åtgärd är bland annat att stärka kompetensen i vår omvärldsbevakning och utveckla metoder och instrument för att inhämta och identifiera information, som kan utgöra överträdelser av de regelverk vi utövar tillsyn över. Ambitionen är dels att anpassa vår tillsynsverksamhet till teknikutveckling och omvärldens högt ställda krav på Konkurrensverkets förmåga att identifiera och ingripa mot överträdelser, dels att minska beroendet av externa tips och klagomål.


