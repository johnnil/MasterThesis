#Rektor har ordet  
 
Som nytillträdd rektor för Högskolan i Skövde läser jag årsredovisningen för 2016 med stor 
nyfikenhet. Redovisningen ger en bra bild av hela lärosätets verksamhet och intrycket kan 
sammanfattas i två ord: enligt plan. 
 
Antalet helårsstudenter på Högskolan reducerades under 2016 med drygt 300. Minskningen 
är ett direkt resultat av att Högskolan anpassar sig till minskade statsanslag. För att anpassning 
av utbildningsvolymen ska kunna ske på ett strategiskt sätt och skapa förutsättningar för 
Högskolans framtida utveckling, har lärosätet under 2016 gjort en total genomlysning av hela 
utbildningsutbudet. De rekommendationer som en grupp externa experter lämnade till 
Högskolan i samband med genomlysningen är ett viktigt underlag när vi planerar Högskolans 
framtida utbildningsutbud.  
 
Antalet förstahandssökande per antagen till Högskolans utbildningar ligger på samma nivå 
2016 som 2015. Högskolan kommer att arbeta vidare för att öka söktrycket, och därigenom 
skapa en beredskap för en framtida ökad efterfrågan på högre utbildning. 
 
Högskolans forskning fortsätter att utvecklas. En mycket glädjande siffra är att lärosätets 
forskare har ökat antalet publiceringar i internationella vetenskapliga tidskrifter och mer än 
väl överträffat det målet för 2016. Tidskriftspubliceringar är ett mått på vetenskaplig kvalitet 
och konkurrenskraft. Vi är stolta över att Högskolans forskare hävdar sig väl internationellt.  
 
Av Högskolans totala intäkter för forskning kommer ungefär 63 procent från externa 
finansiärer. Det är samma nivå som 2015 och ska ses i ljuset av de statliga anslagen för 
forskningen ökade med närmare 15 procent under 2016. Detta visar att Högskolan har förmåga 
att förmera de satsningar som görs på Högskolan. Andelen forskningsmedel som kommer från 
EU har mer än fördubblats mellan 2015 och 2016. En viktig faktor bakom ökningen är 
styrelsens beslut att använda del av myndighetskapitalet som hävstång i arbetet med att 
attrahera mer EU-medel. 
 
Högskolan utbildar och forskar i nära samverkan med det omgivande samhället. Under 2016 
har lärosätet arbetat allt hårdare med att skapa särskilda samverkansplattformar. 
Plattformarna är en organisation där näringsliv, samhälle och akademi kan samverka inom 
såväl utbildning som forskning, en konstruktion som bidrar till ökad konkurrenskraft i 
regionen som helhet.  
 
Under 2016 har Högskolan också arbetat fram en ny utvecklingsplan för perioden fram till 
2022. Styrelsen fattade beslut om planen i december 2016 och den började gälla vid årsskiftet 
2017. Som nytillträdd rektor för lärosätet kan jag konstatera att planen kommer att vara ett 
viktigt verktyg i arbetet med att utveckla Högskolan, som läsaren snart kan konstatera, har vi 
en god grund att ta avstamp från.    
 

#Studentkåren har ordet  
 
År 2016 har präglats av långsiktigt arbete såväl hos Högskolan som hos Studentkåren. Ett 
rekryteringsarbete för ny rektor har drivits, ett gediget fortsatt arbete med en 
lärosätesövergripande utvecklingsplan för de kommande sex åren har bedrivits och lyfts till 
styrelsebeslut i december. En strategisk utredning av utbildningsutbudet har genomförts, en 
dialog rörande ett samverkansavtal mellan Studentkåren och Högskolan med syfte att 
kartlägga båda parters åtaganden gentemot varandra har påbörjats. Sammantaget är allt detta 
ett arbete som kommer att påverka både Högskolan och Studentkåren för en lång period 
framöver. 
 
En ny rektor, Lars Niklasson, kliver på i årsskiftet i samband med att den nya 
utvecklingsplanen träder i kraft. Studentkåren har förhoppningen att kvalitet kommer att vara 
ett fortsatt fokus då Studentkåren anser att detta gynnar såväl studenter som lärosätet bäst.  
 
Bostadsbristen har under 2016 varit påtaglig. Rapporten Organiserat studentboende i Skövde 
som offentliggjordes i februari har, enligt Studentkåren, haft ett svagare genomslag än önskat. 
En god möjlighet till en trygg studentbostad i närhet till campus är avgörande för Högskolans 
attraktivitet.  Det krävs ytterligare ansträngningar från både Studentkåren och Högskolan för 
att påskynda byggandet. 
 
Studentkåren upplever att Högskolan har förståelse för vikten av studentinflytande och är 
öppna för och ofta direkt efterfrågar studenternas perspektiv. Det anser vi vara en 
förutsättning för att Högskolan ska kunna utvecklas till ett så bra lärosäte som möjligt och vi 
ser fram emot fortsatt gott arbete med Högskolan i framtiden. 
 
Studentkåren och Högskolan har under året haft ett gott samarbete och gemensamt arrangerat 
introduktionsaktiviteter och våravslutning. Högskolan har under hösten gjort ett par 
förändringar vad avser introduktionsarbete som på sikt kan innebära ett större ansvarstagande 
för Studentkåren. Vi är positiva till en sådan förändring under premissen att Studentkåren har 
rätt förutsättningar resursmässigt för att kunna axla ett sådant ansvar. 
 
Slutligen vill Studentkåren framföra ett tack för det stöd Högskolan erbjudit under vad som 
för Studentkåren har varit ett påfrestande år. Stöd, som främst inneburit 
ekonomiadministration och rekrytering har möjliggjort att Studentkårens presidier har kunnat 
lägga större vikt åt påverkansarbete, vilket gagnar både studenterna och Högskolan. 