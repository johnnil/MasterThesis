#Generaldirektörens kommentar

Under 2018 har Brottsoffermyndigheten utvecklat arbetet för att sprida 
information, kunskap och forskningsresultat och genomslaget har varit 
stort. Årsredovisningen visar nu också på ett tydligare sätt hur utbetald 
brottsskadeersättning fördelar sig på olika brottstyper. 

Brottsoffermyndighetens Kunskapscentrum har under 
året genomfört egna arrangemang, drivit regerings­
uppdrag och deltagit i nationell och internationell 
samverkan. Vi har genom våra utbildningsinsatser 
nått ut till närmare 9 400 personer. Myndigheten 
ansvarar nu för fyra olika externa webbplatser, varav 
den senaste, frivilligtsex.se, tagits fram inom ramen 
för det uppdrag som myndigheten under året fått 
för att sprida information och kunskap om den nya 
sexualbrottslagstiftningen. I november –december 
genomförde myndigheten, inom uppdraget, en 
informationskampanj under rubriken Av fri vilja. 
Kampanjen riktade sig till målgruppen 18–25 år och 
genom att använda sociala kanaler och särskilda 
ambassadörer för budskapet fick vi till ett fantastiskt 
genomslag. Våra webbsidor registrerade vid årets 
slut sammanlagt hela 1,2 miljoner besök, en ökning 
med 155 procent där vår nyaste webb stod för hela 
760 000 besök. Vi ser en fortsatt hög efterfrågan 
på vår information till barn om brott och vår lärar­
handledning för förskolan, som finns på jagvillveta.se. 
Under 2018 har kompletterande spridningsinsatser 
genomförts och information om materialet skickats ut 
till 3 300 skolenheter. Vi kan med stolthet konstatera 
att den engelska versionen av boken Liten under året 
spridits till deltagare i två internationella konferenser. 

Antalet ansökningar om brottsskadeersättning ligger 
i nivå med närmast föregående år. Antalet avgjorda 
ärenden har minskat, något som är hänförligt såväl 
till viss personalomsättning som att juridiska resurser 
lagts på att säkerställa ett gott genomförande av 
lagstiftningen i dataskyddsförordningen. Särskilda 
resurser har även säkerställts för att handlägga de 
ärenden som rört anspråk på brottsskadeersättning 
efter den i juni 2018 avslutade rättegången gällande 
terrorattentatet på Drottninggatan i Stockholm. 

Majoriteten av kända offer för terroristattacken har 
under året fått sina anspråk på brottsskadeersättning 
reglerade. 

Den nya möjligheten att lämna brottsskadeersättning 
för brottet grovt förtal, som infördes i början av året, 
har gett möjlighet till kompensation i ett antal fall. 
Den genomsnittliga ersättningsnivån för grova förtal 
låg för 2018 på drygt 64 000 kronor. Det är värt att 
konstatera att när ersättning lämnats för grovt förtal 
har ansökningarna i samtliga fall avsett utsatta kvinnor 
eller flickor och i hälften av fallen har brotten bestått i 
att integritetskänsligt material spridits på internet av 
en tidigare partner. Det är glädjande att möjligheten till 
brottsskadeersättning öppnats för dessa brottsoffer.

Brottsoffermyndigheten arbetar alltid aktivt för att 
informera om möjligheten till brottsskadeersättning till 
barn som bevittnat våld mot närstående. Under 2018 
har myndigheten, till skillnad mot närmast föregående 
år, inte haft denna grupp som särskilt utpekat 
fokusområde för den utåtriktade verksamheten. 
Tyvärr kan vi nu igen se att antalet ansökningar om 
brottsskade ersättning till barn som bevittnat brott 
mot närstående minskat påtagligt. Det är ett faktum 
att informationen och stödet till denna skyddsvärda 
grupp måste säkerställas både tidigt och fortlöpande i 
rättprocessen för att deras rätt till ersättning ska kunna 
aktualiseras. Det räcker inte med återkommande 
informationsinsatser, utan myndighetens uppfattning 
är att de krav som barnkonventionen ställer på barns 
rätt att komma till tals och deras rätt till skydd måste få 
ett tydligt genomslag i rättsprocessen för att detta ska 
kunna åstadkommas. 

Årsredovisningen presenterar för 2018 nya och mer 
detaljerade tabeller gällande antalet avgjorda ärenden 
och storleken på utbetald brottsskadeersättning för 
olika brottstyper. Dessa tabeller ger en bättre bild av 
utbetald brottsskadeersättning fördelat på olika typer 
av brott och fördelningen mellan brott mot vuxna 
och brott mot barn. Den jämställdhetsintegrering 
som bedrivits i myndighetens verksamhet har även 
medfört att vi nu presenterar en tabell gällande 
våld i nära relation som, tillsammans med tabellen 
gällande barn som bevittnar brott mot närstående, 
ger en bättre sammantagen bild än tidigare av nivån 
på den brottsskadeersättning som utbetalats i dessa 
fall. Den utbetalda brottsskadeersättningen för våld 
i nära relation och till barn som bevittnat brott mot 
närstående utgör 15 procent av årets totalt utbetalda 
brottsskadeersättning. Här fyller ersättningen en 
ytterst viktig upprättelsefunktion eftersom andra 
möjligheter till kompensation oftast är uteslutna. 

Den regressverksamhet som Brottsoffermyndigheten 
bedriver mot kända gärningspersoner är effektiv. 
Antalet aktiva ärenden hos regressenheten ökar varje 
år och uppgick vid årets slut till drygt 42 400 ärenden. 
Även antalet ärenden berörda av skuldsanering ökade 
och utgjorde totalt 1 674 ärenden som alla till sin 
karaktär är resurskrävande. Antalet ärenden som 
aktualiserar kvittning ligger kvar på samma nivå som 
föregående år, men glädjande nog har intäkterna till 
staten genom vår regressverksamhet ändå fortsatt öka 
och uppgick för året till mer än 35 miljoner kronor.

Brottsofferfonden har fortsatt stor betydelse för ideella 
organisationers brottsofferinriktade verksamhet och 
för viktimologisk forskning. Intäkterna till fonden har 
fortsatt öka under året och ett större antal ansökningar 
än föregående år har fått finansiering. Flera aktuella 
samhällsfrågor avspeglas i ansökningarna, bland annat 
#metoo, nya sexualbrottslagstiftningen, våld i nära 
relation och brottsoffer utsatta för massövergrepp och 
flykt samt hot och hat mot journalister. Många viktiga 
insatser genomförs med hjälp av fondens finansiering 
och resultatet av finansierade forskningsprojekt 
fortsätter att föra brottsofferfrågorna framåt. 

När verksamhetsåret 2018 nu är avslutat kan vi 
konstatera att behovet av kunskap, information och stöd 
fortsätter vara stort och att vi genom nya kanaler når 
nya målgrupper. Vi ser fram mot att fortsätta arbetet 
inom våra olika verksamhetsområden kommande år 
och att inom ramen för pågående uppdrag utveckla och 
producera ytterligare målgrupps  anpassad information 
som kan bidra till ett bättre bemötande och ett bättre 
stöd till de som utsätts för brott.