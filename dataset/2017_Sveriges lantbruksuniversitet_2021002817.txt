#Rektor har ordet 

Under 2017 fyllde SLU 40 år. Mer exakt skedde 
detta 2017-07-01, men vi firade födelsedagen 
framför allt under hösten, då vi hade flera 
dedikerade evenemang. SLU:s rötter går ända 
tillbaka till 1776, då den första utbildningen i 
veterinärmedicin organiserades i Skara av en av 
Linnés lärjungar. Mycket hann sedan hända innan 
Lantbruks-, Skogs- och Veterinärhögskolorna med 
fler slogs samman för att bilda SLU 1977, och 
mycket har hänt även sedan dess. I samband med 
firandet av våra 40 år publicerade vi en bok om 
SLU:s korta historia (von Bothmer, Nilsson & 
Carlsson 2017) och även en historisk studie om 
skedena inför SLU:s tillkomst (Lundin 2017). 
Dessa skrifter är värdefulla för den som vill lära sig 
mer om SLU. 

Det moderna SLU är inte endast ett framstående 
lantbruksuniversitet, utan idag även ett miljö-
universitet av hög klass. Det senare speglar förstås 
den ökade medvetenheten om miljöfrågor. 
Brukandets produktions- och miljöperspektiv måste 
vägas samman. När vi diskuterar lantbrukets djur 
och sport- och sällskapsdjur måste även etiska 
aspekter övervägas.  

Dessa avvägningar mellan olika intressen och mål 
kräver mycket kvalificerade diskussioner och 
kommunikation mellan forskargrupper, med 
studenter och med målgrupper i det omgivande 
samhället. Under 2017 formerades våra nya 
framtidsplattformar (som beslutades 2016), 
Framtidens mat, Framtidens skog, Framtidens 
städer och Framtidens djur, natur och hälsa. De är 
nu våra starka arenor för dialog och kommunik-
ation rörande livsviktiga framtidsfrågor. 

Vi har haft omfattande samarbeten med andra 
myndigheter och aktörer. Under 2017 diskuterade 
vi en ny modell för samarbete med Naturvårds-
verket och Havs- och vattenmyndigheten, och 
skrev avtal med dem som innebär att vi inrättar 
dedikerade grupper för samverkan; vi har sedan 
tidigare en sådan samverkan med Skogsstyrelsen. 
En diskussion i samma riktning har även påbörjats 
med Jordbruksverket. Vi var dessutom det första 
universitetet som skrev under avtalet om att bidra 
till myndigheters samverkan för att uppnå målen i 
FN:s Agenda 2030.  

Vi började 2017 sjösätta ett program för industri-
doktorander inom livsmedelssektorn, vilket är 
stimulerande, inte minst eftersom vi gör det 
tillsammans med näringen. Vi har också fått en 
innehållsrik översyn av satsningen på samverkans-
lektorer och vi har startat en bred intern diskussion 
kring hur vi som universitet ska utveckla vår sam-
verkan med den gröna sektorn och resten av sam-
hället. Under året beslutade dessutom regeringen 
att ge oss ett större permanent tillskott för att driva 
ett kompetenscentrum för växtförädling med fokus 
på jordbruks- och trädgårdsväxter (Grogrund). 

Vi arbetar systematiskt med att förbättra oss. Under 
2017 påbörjades arbetet med utvärderingen 
Kvalitet och Nytta 2018, KoN2018, en utvärdering 
av vår forsknings kvalitet och bidrag till omgivande 
samhället. Likt sin föregångare KoN2009 kommer 
den att bestå i självvärderingar, bibliometriska 
analyser och granskningar med hjälp av paneler 
med externa experter. Kon2018 lägger mer tyngd 
än föregångaren på att forskargrupperna beskriver 
sina visioner för framtiden. I linje med ledningens 
budskap om vikten av att uppnå kritisk massa har 
forskarna 2017 formerat sig i drygt 60 grupper, 
vilket kan jämföras med 130 inför KoN2009. 

SLU rankas fortsatt som ett mycket bra universitet 
att studera vid. Veterinär- och djursjukskötar-
programmen har fortfarande mycket högt söktryck, 
och många söker även till våra utbildningar för 
landskapsarkitekter. Samtidigt har hortonom-, 
agronom- och jägmästarprogrammen svagt 
söktryck. Vi har under 2017 satsat mer medel än 
tidigare på att analysera varför, och på att aktivt 
marknadsföra våra utbildningar via nya kanaler.  

SLU-studenter hör till de studenter i landet som är 
mest nöjda med sin utbildning, bl.a. avseende 
tillgänglighet och stöd från lärare, diskussions-
klimatet, studentinflytandet, studentsamarbetet, och 
forskningsanknuten undervisning. Många fler unga 
människor borde hitta till oss! Som ett led i detta 
har styrelsen beslutat om två nya fakultets- och 
ortsövergripande masterprogram i ”Sustainable 
Food Systems” och ”Plant Biology for Sustainable 
Production”, samt om ett Ultuna-baserat 
masterprogram i Landscape Architecture for 
Sustainable Urbanisation. 

Styrelsen har också beslutat om en modernisering 
och utveckling av hortonomprogrammet genom att 
integrera de tre första åren med trädgårdsingenjör - 
odling och därtill erbjuda ett nytt masterprogram i 
”Horticultural Science”.  

Fortlöpande miljöanalys firade 20 år som egen 
verksamhetsgren med en välbesökt temadag om 
klimat med en tillhörande utställning ”Vattnet 
kommer”. Utvecklingen av verksamheten fortsätter 
med aktuella underlag för samhällets besluts-
processer, utveckling av metoder som leder till 
effektivare miljöövervakning och miljöanalys och 
genom att stödja regeringens satsningar inom 
ramen för projektet Digitalt Först. 

Under 2017 tillsattes en vice-rektor med ansvar för 
internationella relationer för att förstärka och 
samordna SLUs strategiska arbete kring 
internationalisering inom forskning och utbildning. 
SLU bidrog aktivt till regeringens arbete med 
Agenda 2030, bland annat genom en uppmärk-
sammad utställning om selektiva fiskemetoder på 
FN- konferensen ”Oceans” som Sverige och Fiji 
genomförde i New York i juni. SLU Global 
koordinerade ett etiopiskt ministerbesök i Sverige 
och ett reciprokt svenskt besök i Etiopien med syfte 
att mobilisera brett svenskt stöd för utveckling av 
den etiopiska skogsnäringen.  

SLU:s ekonomiska resultat för 2017 blev -72 
miljoner SEK. Det visar att styrelsens beslut inför 
2017 att öka användningen av tilldelade medel och 
därmed minska överskottet av kapital har haft 
önskad effekt, och är ett tydligt trendbrott. Vi har 
således använt mer medel än under de närmast 
föregående åren för att nyanställa personal, främst 
postdoktorer och biträdande universitetslektorer, 
det vill säga så kallade meriteringsanställningar. 
Personalstyrkan (räknad som årsarbetare) har ökat 
med 3 procent, vilket är mycket glädjande. 

Under 2017 har vi ökat insatserna rörande 
metoderna och målen för vårt arbete för ökad 
jämställdhet i linje med regeringens uppdrag 
rörande jämställdhetsintegrering. Motivationen i 
det arbetet höjdes av avslöjanden i samband med 
kampanjen #metoo med berättelser om trakasserier 
inom högskolan och de sektorer vi utbildar för. 
Kampanjen handlar framför allt om grova 
trakasserier, men lyfter samtidigt frågan om mer 
subtil diskriminering är vardagsmat. Vi ser att 
könsfördelningen är jämn bland doktorander, 
postdoktorer, biträdande universitetslektorer och 
universitetslektorer, men att män är tydligt 
överrepresenterade bland professorer (71 procent) 
och bland högre chefer. Av de 10 professorer som 
anställdes 2017 var 4 kvinnor, vilket betyder en 
obetydlig förändring i rätt riktning. 

Mer positivt var de karriärbidrag som vi delade ut 
för första gången 2017. I det fallet bestämde vi att 
fakulteterna skulle nominera lika många kvinnor 
och män som kandidater. Ansökningarna utvärd-
erades sedan med hjälp av forskningsrådet 
FORMAS. Utfallet blev bidrag till 5 kvinnor och 5 
män. Bidragen är även intressanta utifrån 
perspektivet att de ges till 5 personer som 
disputerade för 6-10 år sedan och till 5 personer 
som disputerade för 10-20 år sedan. Detta görs för 
att stödja personer i det som vi vet är särskilt 
kritiska skeden av karriären. Ett styrelsebeslut 2017 
om ökad finansiering av lärare och forskare via 
statsanslaget ökar därutöver tryggheten för dessa 
grupper mer generellt. 

Slutligen vill jag tacka SLU:s medarbetare och 
studenter för alla fantastiska insatser för 
universitetets utveckling under 2017! 


# Verksamhetsidé, vision och mål 
 
#SLU:s verksamhetsidé, vision och värdegrund

All verksamhet vid SLU utgår från verksamhets-
idén, visionen och värdegrunden. 

SLU:s verksamhetsidé innebär att SLU utvecklar 
kunskapen om de biologiska naturresurserna och 
människans förvaltning och hållbara nyttjande av 
dessa. Detta sker genom utbildning, forskning och 
miljöanalys i samverkan med det omgivande 
samhället. 

SLU:s vision är att SLU är ett universitet i 
världsklass inom livs- och miljövetenskaper. 

SLU:s värdegrund uttrycker organisationens 
gemensamma grundläggande värderingar. Dessa är 
vetenskaplighet, kreativitet, öppenhet och ansvars-
tagande.  

Dessutom finns de sex grundläggande principer 
som ingår i den gemensamma värdegrunden för 
statsanställda: demokrati; legalitet; objektivitet, 
saklighet och likabehandling; fri åsiktsbildning; 
respekt samt effektivitet och service. 

#SLU:s strategi 2017–2020

Under 2016 fattade SLU:s styrelse beslut om en 
strategi för åren 2017–2020. Strategin klargör 
SLU:s långsiktiga inriktning och beskriver mål och 
prioriteringar under perioden. Inom ramen för 
strategiarbetet har särskilda inriktningsdokument 
utformats för utbildning på grund- och avancerad 
nivå, samverkan samt fortlöpande miljöanalys.  

Utifrån den övergripande strategin och 
inriktningsdokumenten har fakulteterna formulerat 
egna strategier. Fakultetsstrategierna utgör 
utgångspunkt för institutionernas fleråriga planer. 

SLU:s strategi utgår från verksamhetsidén, visionen 
och värdegrunden, där kunskapen om de biologiska 
naturresurserna och människans förvaltning och 
hållbara nyttjande av dessa är central.  

Strategins kärna utgörs av fem fokusområden som 
gäller över fakultets-, institutions- och ämnes-
gränser. Dessa anger vad SLU kommer att lägga 
kraft på under 2017–2020. De fem fokusområdena 
är:  

* medarbetare,  
* studenter och utbildning,  
* forskningsinfrastruktur,  
* samverkan med omgivande samhälle samt  
* vårt gemensamma SLU.  

Under perioden ska SLU satsa på fyra universitets-
gemensamma forskningsområden, nämligen:  

* biobaserade material och bränslen,  
* hållbar och säker livsmedelsförsörjning, 
* ekonomi samt 
* betydelsen av naturupplevelser och sällskapsdjur för människans hälsa och välbefinnande.  

#Riksdagens generella mål 

Goda förutsättningar för arbete, tillväxt och 
välfärd i alla delar av landet 
SLU skapar och integrerar kunskap om produktion, 
miljö samt djurs och människors hälsa och livs-
kvalitet, och kombinerar hög vetenskaplig kvalitet 
med kompetens inom tillämpningsnära frågor. SLU 
har en stark nyttotradition, som betonar dialogen 
med samhälle och näring. Genom sin närvaro på ett 
trettiotal orter runt om i Sverige har SLU goda 
förutsättningar att bidra till utvecklingen av det 
gröna näringslivet lokalt i alla delar av landet. 

SLU:s utbildningar inom landskap och trädgård, 
naturresurser och jordbruk, skog samt veterinär-
medicin och husdjursvetenskap syftar till att utbilda 
studenter för att arbeta med viktiga samhällsfrågor, 
på såväl en nationell som en internationell arbets-
marknad. Flera utbildningar, inte minst de för 
Sverige unika yrkesprogrammen (bl.a. agronom, 
jägmästare, veterinär, djursjukskötare och land-
skapsarkitekt), är av stor vikt för kompetensförsörj-
ningen inom de areella näringarna i hela Sverige. 

#De gröna näringarna ska vara livskraftiga 

SLU:s sektorsroll, som från början enbart avsåg de 
areella näringarna, har breddats och utvecklats, och 
omfattar idag även områden som landsbygdsut-
veckling, urbana miljöer, vattenresurser, viltförvalt-
ning, sport- och sällskapsdjur, bioteknik, bioenergi 
och miljövård. Genom satsningen på företagspar-
ken Green Innovation Park skapas attraktiva lokaler 
på campus för kunskapsintensiva företag i kombi-
nation med utvecklade samverkansmöjligheter med 
forskare och studenter vid SLU.  

Inom ramen för de s.k. framtidsplattformarna (se 
avsnitt 4.4) utvecklas ett arbetssätt för att hantera 
breda, komplexa frågeställningar inom olika tema-
tiska områden. Modellen bygger på en dialog med 
intressenterna, där deras behov av kunskap identi-
fieras och SLU bidrar med vetenskapligt baserade 
underlag i form av synteser och analyser.  

Sektorsrollen har en global dimension genom att de 
områden som SLU verkar inom är kopplade till 
globala samhällsutmaningar. SLU stödjer utveck-
lingen i låginkomstländer genom forsknings- och 
utbildningssamarbete. Det internationella engage-
manget koordineras av ett sekretariat (se avsnitt 
6.2).  

#Bidra till klimatomställningen och att naturresurserna används hållbart 

SLU har en tydlig ambition att medverka till en 
miljömässigt, socialt och ekonomiskt hållbar 
utveckling nationellt och internationellt. Detta sker 
framför allt genom universitetets utbildning, forsk-
ning och fortlöpande miljöanalys. En stor del av 
SLU:s verksamhet bidrar till Sveriges genomföran-
de av Agenda 2030 för hållbar utveckling.  

SLU arbetar kontinuerligt med att utveckla förut-
sättningarna för nydanande och excellent forskning, 
med fokus inom områden av strategisk betydelse 
för verksamhetsidén. Forskningen integrerar pro-
duktion, miljö, hälsa och livskvalitet. Kunskap 
behövs på både kort och på lång sikt, vilket leder 
till att SLU satsar på hela spännvidden från specia-
liserad, ämnesinriktad forskning till systeminriktad 
och tillämpningsnära forskning. Exempelvis kan 
nämnas forskning inom biobaserad ekonomi och 
”One health” (En värld – en hälsa, se avsnitt 6.4). 

För en bättre förståelse av samspelet mellan män-
niska och naturresurser i vid mening strävar SLU 
efter att främja mång- och tvärvetenskap. Mång- 
och tvärvetenskapliga angreppssätt används till stor 
del i de ovan nämnda framtidsplattformarna, och 
SLU arbetar också med att utveckla utbildnings-
utbudet mot ökad mång- och tvärvetenskap (se 
avsnitt 2.1.). 

SLU har ett, för svenska lärosäten, unikt uppdrag 
att bedriva fortlöpande miljöanalys (se kapitel 5). 
Miljöanalysen belyser samhällets resursanvändning 
och miljökonsekvenserna av denna. SLU strävar 
efter en stark koppling mellan miljöanalys, utbild-
ning och forskning. De data som samlas in inom 
ramen för SLU:s miljöanalys ska i hög grad vara 
öppna och lätt tillgängliga. Detta är en fråga som 
SLU arbetar aktivt med genom kvalitetsarbete, 
metadatakatalog och e-arkiv. 

SLU arbetar också aktivt med att minska sin direkta 
miljöpåverkan. Det systematiska förbättringsarbetet 
utvecklas och dokumenteras genom universitetets 
miljöarbete (se avsnitt 8.3). 