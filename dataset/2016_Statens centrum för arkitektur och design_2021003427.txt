#ÖVERINTENDENTENS FÖRORD 

Vi är många på ArkDes som delar en gemensam känsla av medvind och en stark tilltro till vår förmåga 
att bedriva en verksamhet som är mer angelägen än någonsin. Våra frågor och ämnesområden berör 
alla i olika omfattning och på olika sätt. Med de globala utmaningar som vi befinner oss mitt uppe i 
kring miljö, hållbar stadsutveckling, FNs klimatmål och Agenda 2030 är arkitekturens- och designens, 
och därvid även ArkDes, roll i de sammanhangen viktigare än någonsin. 

Vårt uppdrag sträcker sig bortom branschens speciella behov. Våra primära målgrupper är förutom 
barn och unga, en bredare allmänhet där ArkDes ska bidra till en ökad kunskap om våra ämnesområden 
och på så sätt också bidra till att öka medborgarnas delaktighet i frågor kring deras egna miljöer inom 
vilket de rör sig varje dag. Det är ingen liten uppgift, men vi kan konstatera att vi når ut till allt fler och 
att den uppåtgående trend som vi sett över tid håller i sig med ökande besökssiffror till såväl 
utställningar som andra publika aktiviteter. Att vi är en angelägenhet för allt fler syns också i sociala 
medier och traditionella medier. Besökarna är också nöjda med sitt besök vilket syns i 
publikundersökningar, men också genom att vi i början på året utsågs till ”årets klättrare” i 
undersökningen Stockholmarnas favoritmuseum. Av de 39 museer som var med i undersökningen 
hade ArkDes ökat sitt Nöjd Kund-index mest av alla. 

Efter år av utredningar kom också Regeringens klara besked under våren 2016 om att ArkDes ska finnas 
kvar, med ett förstärkt uppdrag. Regeringen klargjorde också att alla förslag om sammanslagning, 
nerläggning och splittring av verksamheten skrinlagts. Som ytterligare ett bevis på detta 
utannonserades den vakanta tjänsten som överintendent våren 2016. 

De publika framgångarna är ingen slump. Förutom att fri entrén infördes under våren har ArkDes haft 
en rad mycket framgångsrika utställningar och andra framgångsrika publika evenemang under året. 
Det är också under 2016 som ArkDes på allvar skapat förutsättningar för att bättre leva upp till det 
vidgade uppdraget att vara en mötesplats och att följa upp den förda politiken inom våra 
ämnesområden. Under året tog ArkDes som helhet tag i den angelägna frågan kring bostäder, både 
genom den egenproducerade utställningen Bo.Nu.Då och genom att bostadsfrågan utgjort tema för 
de mötesplatsaktiviteter som genomförts under året. 

Förutom nämnda Bo.Nu.Då har även andra utställningar varit stora publika framgångar. Tillsammans 
med Moderna museet lockade utställningen med den japanska konstnären Yayoi Kusama storpublik, 
liksom den traditionella Pepparkakshusutställningen. Därtill har vi haft en rad mindre utställningar som 
även de har varit framgångsrika. Utställningsverksamheten begränsar sig inte enbart till lokalerna på 
Skeppsholmen. Utställningen In Therapy – Nordic Countries Face to Face på arkitekturbiennalen i 
Venedig blev en storsatsning som lockade både publik och media till den Nordiska paviljongen. Därtill 
har ArkDes forskning synts genom utställningar, både i Stockholm och på andra platser i landet. 

Förvaltningen av våra samlingar kräver tid och resurser samtidigt som samlingarna växer genom nya 
donationer. Under året tog ArkDes emot Leonie Geisendorfs omfattande samling av ritningar och 
modeller, men även böcker, fotografier och handlingar. Att vårda och tillgängliggöra en så omfattande 
och central samling kommer att kräva stora resurser över tid. Digitaliseringen av ArkDes samlingar 
fortsätter och material ur samlingar syns i utställningar på många platser ute i världen. Prövotiden med 
utökade öppethållande i biblioteket har permanentats. Vi ser att allt fler studenter utnyttjar 
bibliotekets resurser, men även de läsplatser som finns i biblioteksrummet. 

Ekonomiskt och administrativ har den positiva utvecklingen som vi kunnat se under de senaste åren 
fortsatt. Även under 2016 har vi ett överskott, administration och organisation har trimmats ytterligare 
liksom det fina samarbetet med Moderna museet kring gemensamma funktioner och innehåll. 
Nu ser vi framemot ett spännande 2017 med en ny överintendent och en fortsatt angelägen 
verksamhet! 


#VERKSAMHET 

ArkDes har sedan 2013 en ny instruktion, Förordning (2013:71) med instruktion för Statens centrum 
för arkitektur och design. Denna samt regleringsbrevet för 2016 ligger till grund för verksamheten. 

#Organisation 

Överintendenten är myndighetschef. Under 2015 genomfördes en större omorganisation där 
myndigheten är numera organiserad i tre enheter som var och en leds av en enhetschef. Denna 
organisationsförändring har ytterligare förädlats under 2016 och fastställts i en ny arbetsordning i juni 
2016.  

* Samlingar, bibliotek, forskning, mötesplats och program samt kommunikation 

* Publik verksamhet 

* Administration 

Organisatoriskt har året präglats av ett fortsatt samarbete med Moderna Museet vad avser 
gemensamma funktioner. Samarbetet kom även under 2016 att innefatta en gemensam 
utställningsproduktion med tillhörande program och pedagogisk verksamhet. 