#GENERALDIREKTÖRENS FÖRORD 

ESV har kontroll på statens finanser, utvecklar ekonomistyrningen och granskar 
Sveriges EU-medel, vilket bidrar till en effektivare statsförvaltning. Verksamheten 
består till stor del av löpande uppdrag, i form av bland annat prognoser och 
utfallsrapporter för statens budget, revisionsrapporter för EU-medel, utbildningar, 
uppföljning av myndigheternas ekonomiadministrativa värdering, internrevision och 
intern styrning och kontroll, samt utveckling av informationssystemet Hermes. 

#Aktivt arbete med kultur och digitalisering 

Efter att ha lett myndigheten i snart två år kan jag konstatera att det är en verksamhet 
som i huvudsak fungerar mycket väl. Men vi kan bli ännu bättre. För att fortsätta 
vara relevanta och motsvara uppdragsgivarens och myndigheternas förväntningar på 
oss har vi pekat ut tre strategiska utvecklingsområden: en framgångsrik 
kompetensförsörjning, en förändrad organisationskultur samt ett aktivt arbete med att 
ta tillvara digitaliseringens möjligheter. De tre delarna påverkar varandra. Om vi har 
en utvecklingsinriktad kultur och blir bättre på digitalisering är jag övertygad om att 
det också bidrar till en framgångsrik kompetensförsörjning. 

Under året har vi arbetat med alla tre delarna. Vi har ägnat mycket tid åt att diskutera 
hur vi behöver utveckla vår kultur och vårt arbetssätt för att kunna genomföra 
myndighetens uppdrag på ett mer ändamålsenligt och effektivt sätt. Vi har också 
genomfört ett par förstudier om möjligheterna att bättre ta tillvara digitaliseringens 
möjligheter och utveckla delar av våra kärnuppdrag. 

#Verksamhetsövergång präglade året 

Utöver det löpande arbetet har 2018 präglats av några betydande förändringar av 
verksamheten. Den 1 september lämnade ESV över ansvaret för våra tidigare 
uppdrag inom e-handel och digitalisering genom en verksamhetsövergång till den 
nya Myndigheten för digital förvaltning (DIGG). Men arbetet pågick med full kraft 
ända fram tills dess, inte minst med att informera om den nya lagen om elektroniska 
fakturor till offentlig sektor.  

Verksamhetsövergången ledde även till en organisationsförändring där två 
avdelningar gick samman under hösten. Den något slimmade organisationen har 
dock fortsatt fokus på att vara ett kunskapsnav i frågor som rör ekonomisk styrning. 

#Beslutsunderlag till regeringen 

Flera av ESV:s uppdrag fungerar som beslutsunderlag till regeringen. Ett tydligt 
exempel är våra regeringsuppdrag om att utveckla myndigheternas arbete med intern 
styrning och kontroll. Tillsammans med förra årets uppdrag om behovsanpassad 
resultatredovisning har ESV:s förslag bidragit till att regeringen ändrat i flera 
förordningar. Syftet är att underlätta tillämpningen av berörda förordningar och 
effektivisera myndigheternas arbete. 

ESV har också lämnat flera förslag på nya regler inom redovisningsområdet, bland 
annat för redovisning och värdering av statliga hel- och delägda företag samt för 
redovisning av statens tjänstepensionsskuld. 

Vidare har ESV stöttat regeringen i förhandlingar med EU-kommissionen om hur de 
nya regelverken ska utformas för revision och hantering av EU-medel. Reglerna ska 
gälla för EU:s fonder under nästa programperiod (2021-2027). 

Avslutningsvis vill jag passa på att tacka alla de myndigheter och medarbetare på 
ESV som genom ett gott samarbete bidrar till vår vision att göra Sverige rikare. 


#2 Verksamhetsöversikt 

ESV:s verksamhet styrs främst av myndighetens instruktion och regleringsbrev. 
Nedan redovisas ESV:s ekonomi och därefter beskriver vi hur resultatredovisningen 
är indelad.  

#Ekonomi 

I detta avsnitt redovisar vi ESV:s kostnader och intäkter. 

#Totala kostnader 

ESV:s totala kostnader har minskat med 19,2 miljoner kronor jämfört med 2017. 
Ekonomisk styrning minskar med 22,9 miljoner kronor vilket främst beror på att 
verksamheten inom administrativa system har övergått till Kammarkollegiet och att 
uppdraget om ramverk för it-kostnader har minskat jämfört med föregående år.  

Utfallet för Informationssystemet Hermes är drygt 3,1 miljoner högre än föregående 
år. Det beror främst på ökade drift- och förvaltningskostnader.  

#Resultatredovisningens indelning 

Resultatredovisningen är indelad i fem verksamhetsområden i enlighet med 
regleringsbrevet: 
* Ekonomisk styrning 
* Prognoser 
* Informationssystemet Hermes 
* EU-revision 
* Tjänsteexport 

#ESV:s prestationer 

Vi beskriver varje verksamhetsområde i ett eget kapitel, med undantag för 
tjänsteexport som vi beskriver i kapitel 7 Övrig återrapportering. För varje 
verksamhetsområde redovisar och kommenterar vi verksamhetens prestationer och 
resultat i förhållande till de uppgifter och återrapporteringskrav som ESV fått i 
instruktionen och i regleringsbrev. För varje verksamhetsområde inleder vi med en 
beskrivning av de uppgifter som enligt instruktionen och regleringsbrevet ingår i 
verksamhetsområdet. Därefter redovisar vi verksamhetsområdets prestationsområden 
och prestationstyper, tillsammans med verksamhetsområdets kostnader. Med 
prestationsområden menas en indelning utifrån vilken typ av kärnverksamhet som 
utförs, exempelvis internredovisning och intern styrning och kontroll. Vi väljer att 
dela in verksamheten i prestationsområden så att prestationerna inom 
prestationstyperna ska likna varandra. En prestationstyp är en mindre grupp 
prestationer som har något gemensamt. Resultatredovisningen följer den indelning vi 
presenterar i den inledande tabellen i varje kapitel.

ESV redovisar antalet prestationer där vi gjort bedömningen att det är relevant, till 
exempel för avgiftssamråd och utbildningar. För flertalet av våra prestationer har vi 
gjort bedömningen att det varken är möjligt eller relevant att redovisa antalet 
prestationer. I de fallen beskriver vi prestationerna i löpande text.  

För de flesta av ESV:s prestationstyper har vi också gjort bedömningen att det inte  
är relevant att redovisa någon styckkostnad, eftersom prestationerna inom en 
prestationstyp ofta skiljer sig mycket åt i kostnad och omfattning. Inom till exempel 
prestationstypen uppdrag skiljer sig prestationerna både vad gäller kostnad och 
omfattning, men även på så sätt att det kan vara olika typer av uppdrag mellan åren. 
Vi anser därför att styckkostnad skulle bli ett svårtolkat mått. ESV använder 
tidredovisning för att fördela kostnader på rätt verksamhet och finansiär. 

Den individbaserade statistik som ingår i resultatredovisningen är könsuppdelad 
avseende deltagare på våra utbildningar. För övrig statistik finns inte den 
informationen tillgänglig. 

#Extern bedömning av kvaliteten 

Om det finns en extern bedömning av en verksamhet redovisar ESV den. För vissa 
delar av verksamheten är det svårt att få en extern bedömning av kvaliteten. Vilka 
bedömningar som finns redovisas under respektive verksamhetsområde. Det är 
främst kundundersökningar och uppföljningar av specifika uppdrag eller produkter 
som ligger till grund för vår analys. 