#Landshövdingen har ordet 
 
”Jönköpings län ska vara en av landets mest 
framgångsrika regioner. Genom samverkan 
med andra bidrar Länsstyrelsen till att skapa 
förutsättningar för ett attraktivt län för 
nuvarande och kommande generationer”. 
 
Så lyder vår vision. Till den har vi också 
kopplat ett antal övergripande mål för vår 
verksamhet, nämligen att vi ska: 
 
* ha goda relationer med uppdragsgivare, samverkanspartners och medborgare 
* garantera rättssäker myndighetsutövning och ett respektfullt bemötande 
* ha en ekonomi i balans 
* vara pådrivande i arbetet för hållbar utveckling 
 
När jag nu summerar året som gått och tittar 
igenom vår årsredovisning kan jag dels 
konstatera att vi ständigt arbetar med både 
målen och visionen i fokus dels att vi och vår 
verksamhet har satts på prov och tvingats 
bevisa att vi kan leva upp till vad vi företagit 
oss att göra. Det har varit ett minst sagt 
händelserikt år, detta mitt första som 
landshövding i Jönköpings län. 
 
Först och främst tänker jag naturligtvis på 
torkan som drabbade vårt län hårt i somras. 
Några av länsborna upplevde kanske främst 
gula gräsmattor och stränder som var något 
större än vanligt när vattnet drog sig tillbaka. 
Andra fick mer eller mindre se sina livsverk 
torka bort eller gå upp i rök. Men klart är att 
vi alla påverkades av torkan. 
 
För Länsstyrelsens del innebar det en intensiv 
sommar med mycket arbete. Vi bildade 
snabbt fyra så kallade ISF:er, Inriktnings- och 
samordningsfunktioner, där vi tillsammans 
med andra aktörer i länet gjorde vad vi kunde 
för att värna lantbrukare, skogsägare, 
naturvärden samt människors liv och hälsa.  

Exempelvis drabbades länet av fler än 250 
bränder i skog och mark, men tack vare god 
samordning och en stark samverkan kunde 
länets aktörer förhindra att en enda av dessa 
växte sig till någon större skogsbrand. Lokal 
och regional kännedom visade sig vara 
ovärderligt i krisarbetet. 
 
Länsstyrelsen i Jönköpings län bidrog med 
personal och kunskap till de län som 
drabbades hårdare än vad vi gjorde. Det 
engagemang som chefer och medarbetare 
visade gör mig både ödmjuk och stolt. Jag 
kan också konstatera att arbetet med torkan 
och bränderna blev ett handfast bevis på att 
vi faktiskt har goda relationer med 
uppdragsgivare, samverkanspartners och 
medborgare, vårt första mål. 
 
När det gäller mål nummer två – att garantera 
rättssäker myndighetsutövning och ett 
respektfullt bemötande vill jag nog även här 
säga att vi når långt men alltid kan göra mer. 
Som exempel hanterade vi ett allmänt val och 
kan garantera att valresultatet är transparent 
och kontrollerbart. Även här kunde vi 
dessutom bidra med personal till andra 
länsstyrelser som behövde stöd, vilket är 
ytterligare ett glädjande bevis på att 
länsstyrelsekollektivet är starka både var för 
sig och tillsammans.  
 
Nästa mål på listan som jag skrev ner i början 
av den här texten är att vi ska ha en ekonomi 
i balans. Siffrorna visar på ett litet underskott 
för 2018, dock kan jag konstatera att 
underskottet ligger i linje med den budget vi 
lade inför 2018. 
 
Är vi då också pådrivande i arbetet för 
hållbar utveckling? Under året har arbetet 
med Agenda 2030 gått som en röd tråd 
genom hela vår verksamhet. Vi har 
exempelvis varit med och drivit igenom stora 
insatser inom både naturvård och 
klimatarbete såväl som jämställdhet och 
förbättringar i totalförsvaret. Låt mig nämna 
ett exempel, kopplat till just klimatarbetet. 
Via vårt klimatråd, ett råd bestående av 60 
olika organisationer från näringsliv, 
akademin, offentlig och ideell sektor som 
tillsammans arbetar för att Jönköpings läns 
ska bli vad vi kallar för ett Plusenergilän, 
genomförde vi tävlingen Solmatchen där 
syftet var att skapa uppmärksamhet kring 
solenergi i länet.  Satsningen innebar att 
solkraften uppmärksammades mer – det 
skrevs mer, kunskap utbyttes, fler tak 
utvärderades. När Solmatchen var över, i 
september 2018, hade den installerade 
effekten solkraft i Jönköpings län ökat med 
121 procent och resulterat i investeringar om 
120000000 kronor på en yta av 70000 m2. 
 
Kvar är då frågan om vi lever efter vår vision 
om att vara ett attraktivt län för nuvarande 
och kommande generationer? Ja, om du 
frågar mig är Jönköpings län en helt 
fantastisk plats att bo, leva och verka på. Jag 
vet att jag är långt ifrån ensam om att ha den 
uppfattningen. Tillsammans kan vi arbeta för 
att det ska vara det även för kommande 
generationer.


#Resultatredovisning 

#Uppgifter enligt Förordning (2017:868) med länsstyrelseinstruktion 

#Länsstyrelseinstruktion 2 § 
 
En viktig del i Länsstyrelsens 
sektorsövergripande arbete är de 
samverkansråd och nätverk som nämns 
under redovisningen av §2 samverkan. I 
rådsorganisationerna möts företrädare för 
olika samhällsintressen; myndigheter, länets 
kommuner, Region Jönköpings län, näringsliv 
och intresseorganisationer under ledning och 
samordning av Länsstyrelsen. Under senare 
år har särskilt Länsstyrelsens roll inom 
krissamverkan utvecklats. I samband med 
händelserna under sommaren 2018, och som 
redovisas under avsnittet ”Information av 
väsentlig betydelse”, ledde Länsstyrelsen 
samordningen inom länet genom olika 
grupper och kallade även ledande företrädare 
för olika myndigheter och organisationer till 
gemensamma överläggningar. 
 
Nedan följer ytterligare några exempel på hur 
Länsstyrelsen aktivt samordnar olika 
samhällsintressen och statliga myndigheters 
insatser. 
 
Inom integrationsområdet har Länsstyrelsen 
samverkat med Arbetsförmedlingen och 
Migrationsverket. Myndigheterna har 
tillsammans besökt länets alla kommuner och 
fört diskussioner utifrån respektive kommuns 
lokala förutsättningar. 
 
Den av regeringen inrättade 
Viltförvaltningsdelegationen är forum för 
samverkan i frågor kring länets viltförvaltning 
och leds av landshövdingen. Viltförvaltnings-
delegationen hanterar frågor som ofta 
uppfattas som kontroversiella och rymmer 
avvägningar mellan olika intressen. 
Delegationen fungerar väl och samverkan 
resulterade under 2018 bland annat i beslut 
om miniminivåer för förekomsten av lo i 
länet och licensjakt på lodjur. 
 
När det gäller samhällsplanering och 
infrastruktur samverkar Länsstyrelsen på 
olika sätt med Trafikverket, Region 
Jönköpings län och kommunerna. Samverkan 
sker bland annat genom gemensamt 
utvecklingsarbete, gemensamma 
utbildningsinsatser och regelbundna möten. 
 
Länsstyrelsen har en omfattande samverkan 
även med en mängd sektorsmyndigheter som 
Riksantikvarieämbetet (RAÄ), Boverket, 
Jordbruksverket, Skogsstyrelsen (SKS), Havs- 
och vattenmyndigheten (HaV), Trafikverket, 
Sveriges geologiska undersökning (SGU), 
SMHI samt Naturvårdsverket. I samverkan 
med regionala aktörer utför Länsstyrelsen 
konkreta uppdrag som anpassas efter 
regionala förutsättningar. Ett exempel är 
uppdrag åt Jordbruksverket. Under 
fältsäsongen maj till oktober 2018 har 
Länsstyrelsen utfört ajourhållning i fält av 
Jordbruksverkets blockdatabas. 
 
Även inom länsstyrelsesfären har 
Länsstyrelsen i Jönköpings län en mycket 
aktiv roll. Särskilt inom förvaltningen av 
miljödata har Länsstyrelsen i Jönköping ett 
stort uppdrag med att både leda 
förvaltningen av nationella system och även 
utgöra gemensam stödresurs för handläggare 
på andra länsstyrelser. Länsstyrelsen har 
också det nationella samordningsansvaret för 
länsstyrelsernas integrationsarbete samt 
svarar för en betydande insats inom de olika 
saknätverk som etablerats gemensamt för 
länsstyrelserna inom till exempel sociala 
frågor och miljö. 