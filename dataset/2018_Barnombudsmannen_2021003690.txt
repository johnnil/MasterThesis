#Barnombudsmannen har ordet

Barnombudsmannen är Sveriges barnrättsmyndighet och 
arbetar både självständigt och på uppdrag av regeringen 
för att stärka barns rättigheter i Sverige. Barnombudsman-
nens uppdrag är reglerat i lag och handlar bland annat om 
att företräda barns och ungas rättigheter, att bevaka barn-
konventionens efterlevnad och att föreslå lagändringar.

Sverige har länge arbetat för att stärka barns rättigheter. 
Trots det visar bland annat Barnombudsmannens gransk-
ningar att det fortfarande finns allvarliga brister i hur barns 
mänskliga rättigheter tillgodoses. Det kan handla om allti-
från rätten till skydd mot våld till rätten till delaktighet och 
brister i bedömningar av barnets bästa. Synen på barn som 
rättighetsbärare har inte slagit igenom och det får konse-
kvenser, särskilt för barn i utsatta situationer.

#Barnkonventionen blir lag

Den viktigaste händelsen under 2018 var därför enligt Barn-
ombudsmannen beslutet i riksdagen om att göra barnkon-
ventionen till lag. Barnombudsmannen har under flera års 
tid arbetat för att barnrättslagen ska komma på plats. 2018 
fortsatte det arbetet, bland annat genom att vi i flera rap-
porter påvisade brister i hur barns rättigheter tillgodoses 
och genom att vi juridiskt analyserade för- och nackdelarna 
med att göra barnkonventionen till lag. Resultaten spreds 
i den allmänna debatten via bland annat media och till 
utvalda målgrupper, något som är ett av Barnombudsman-
nens lagstadgade uppdrag.

Den historiska förändring som lagen innebär är avgö-
rande för att barn ska få sina rättigheter tillgodosedda i 
praktiken. För det är i praktiken, i barns vardag, som frågan 
om barns mänskliga rättigheter ställs på sin spets. Beslut 
på nationell nivå påverkar lokala och regionala förutsätt-
ningar, där politiker och tjänstemän i sin tur fattar beslut 
som får direkt inverkan på barns konkreta livssituation. 

#Ökat intresse för barnrätt i praktiken

Att känna till konventionens innehåll och att förstå hur den 
ska tolkas för att tillgodose barns rättigheter kommer att 
vara avgörande för hela samhället. Barnombudsmannen 
ser idag ett ökat intresse för barns rättigheter och att stär-
ka skyddet. Myndigheter, kommuner, landsting, regioner 
och civilsamhälle växlar upp tempot. Många har förstått 
att det inte räcker med att känna till att barnkonventionen 
finns. Nu måste alla som jobbar med barn eller tar beslut 
som påverkar barn se över hur de följer barnkonventionen 
och hur de tar arbetet vidare. 

Under året fortsatte därför Barnombudsmannens arbete 
med att sprida kunskap om tillämpning av barnkonventio-
nen till myndigheter, kommuner, landsting och regioner. 
Satsningen kallas Barnrätt i praktiken och under året spreds 
kunskap bland annat genom webbinarier, konferenser och 
skrifter. Barnombudsmannen hade också i uppdrag att ge 
ut en reviderad svensk översättning av barnkonventionen 
samt de två tilläggsprotokoll som Sverige ratificerat. 

#Barns egen kunskap ökar

För att barn ska få sina rättigheter tillgodosedda behöver 
de också själva känna till vilka rättigheterna är. Barnom-
budsmannen genomförde under 2018 en undersökning 
bland elever för att kartlägga kunskaperna om barnkonven-
tionen. Den visade att kunskapen ökat de senaste tio åren. 
Men fortfarande finns brister i informationen om rättig-
heter som riktas till barn. Barnombudsmannen lanserade 
under 2018 webbplatsen Mina rättigheter . Den vänder 
sig till lärare och elever eftersom skolan har en avgörande 
betydelse för barns kunskap om barnkonventionen. Webb-
platsen är fylld med färdiga lektioner och inspiration för 
pedagoger och har material för barn i flera åldersgrupper.

Barnombudsmannen tog även under året ett ytterliga-
re steg i arbetet med att samla kunskap och statistik om 
barns levnadsvillkor. Barnombudsmannen utvecklade 2018 
en ny form för statistikinhämtning genom den unika och 
digitala undersökningen Barns röster från förskolan. Det är 
en större studie med yngre barn där 3 000 barn på upp till 
300 förskolor och i annan omsorg bjuds in för att berätta 
om sin vardag. Att öka kunskapen om yngre barn är ett 
viktigt steg för att förbättra möjligheterna att barnkonven-
tionen får genomslag även för dessa barn.

Att barnkonventionen blir svensk lag innebär inte att 
arbetet med att förverkliga barnets rättigheter går i mål 1 
januari 2020. Tvärtom är det ett startskott och en början 
till ett förändringsarbete för att ge barnkonventionen ett 
starkare avtryck. Med barnkonventionen som lag förbättras 
förutsättningarna för att göra rättigheterna till verklighet i 
varje barns vardag. Barnombudsmannen kommer att fort-
sätta att driva på för detta och bevaka barnkonventionens 
efterlevnad inför lagens ikraftträdande och därefter.

Sammanfattningsvis kan vi se tillbaka på ett år med viktiga 
resultat i arbetet för att driva på genomförandet av barn-
konventionen i det offentliga Sverige samt att företräda 
barns och ungas rättigheter. Resultat som inte varit möjliga 
utan Barnombudsmannens möten med barn och unga, 
som modigt delat med sig av sina erfarenheter till oss.


#Barnombudsmannens uppdrag 

Barnombudsmannen är Sveriges barnrättsmyndighet 
och en statlig myndighet under regeringen (tidigare 
Social departementet och från 2019 Arbetsmarknads­
departementet) med uppdrag att företräda barns 
och ungas rättigheter och intressen utifrån FN:s 
konvention om barnets rättigheter, barnkonventionen.

Barnkonventionen, eller Förenta nationernas konvention 
om barnets rättigheter, är ett traktat som antogs av FN:s 
generalförsamling den 20 november 1989 och som utgör 
en del av folkrätten1 196 länder har ratificerat konventionen. 
Barnkonventionen blir den 1 januari 2020 svensk lag.

Barnkonventionen ger en universell definition av vilka 
rättigheter barn har och föreskriver vad som borde gälla för 
alla barn i hela världen. Definitionen ska gälla i alla sam-
hällen, oavsett kultur, religion eller andra särdrag. Konven-
tionen handlar om det enskilda barnets rättigheter. Varje 
människa under 18 år räknas som barn, om man inte blir 
myndig tidigare enligt den nationella lagstiftningen.  

Det finns en lång historia av att värna barn genom lagar, 
traktater och deklarationer. Den 6 september 1924 antog 
Nationernas Förbund (NF) en deklaration om barns rättig-
heter som innehöll fem punkter. Deklarationen kom att 
kallas Genèvedeklarationen.  

Barnkonventionen innehåller 54 artiklar, varav 41 är 
”sakartiklar” som slår fast vilka rättigheter varje barn ska 
ha. De resterande 13 artiklarna handlar om hur staterna ska 
arbeta med konventionen. Sakartiklarna ska läsas som en 
helhet. Det går med andra ord inte att lyfta ut en sakartikel 
och läsa den helt skild från de övriga artiklarna. Man brukar 
säga att konventionen är ”hel och odelbar”.

Fyra av sakartiklarna i barnkonventionen är vägledande 
för hur helheten ska tolkas. Artikel 2, 3, 6 och 12 kallas för de 
fyra grundprinciperna. 

* Artikel 2 slår fast att alla barn har samma grundläggan-
de rättigheter och lika värde. Ingen får diskrimineras. 
Barnkonventionen gäller för alla barn som befinner sig i 
ett land som har ratificerat den.

* Artikel 3 anger att det i första hand ska beaktas vad 
som bedöms vara barnets bästa vid alla åtgärder som 
rör barnet. Begreppet ”barnets bästa” är konventionens 
grundpelare och har analyserats mer än något annat 
begrepp i barnkonventionen. Vad som är barnets bästa 
måste avgöras i varje enskilt fall.

* Artikel 6 säger att varje barn har rätt att överleva, leva 
och utvecklas. Artikeln handlar inte bara om barnets 
fysiska hälsa utan också om den andliga, moraliska, psy-
kiska och sociala utvecklingen.

* Artikel 12 handlar om barnets rätt att uttrycka sina åsik-
ter och få dem beaktade i alla frågor som berör dem. När 
åsikterna beaktas ska hänsyn tas till barnets ålder och 
mognad.

Barnkonventionen är en del av den internationella 
folkrätten, vilket innebär att staterna som har ratificerat 
konventionen är skyldiga att göra sitt yttersta för att 
följa konventionens artiklar. Men det är inte möjligt att 
stämma en stat för handlingar som inte är förenliga med 
barnkonventionen i någon internationell domstol. Kritik 
och påtryckningar är egentligen de enda sanktioner som 
finns att tillgå när ett land inte lever upp till det som står i 
barnkonventionen. 

De stater som har ratificerat konventionen rapporterar 
till FN:s barnrättskommitté i Genève. Sverige har hittills 
(2018) lämnat fem rapporter. Barnkonventionen har en ut-
arbetad internationell klagomekanism sedan 2011 och den 
trädde i kraft 2014. Sverige har dock inte ratificerat den.

I Sverige är Barnombudsmannens uppdrag baserat på 
FN:s så kallade Parisprinciper som slår fast vilka övergripan-
de principer som bör styra de nationella institutionernas 
arbete med att främja respekten för mänskliga rättigheter. 
Parisprinciperna antogs av FN:s generalförsamling den 20 
december 1993 (Resolution 48/134.) 

För Barnombudsmannen innebär det att Barnombuds-
mannen enligt lag själv bestämmer sin organisation och 
den närmaste inriktningen av sitt arbete. Barnombuds-
mannens huvudsakliga arbetsuppgifter är att följa upp, 
bevaka och driva på genomförandet av barnkonventionen 
i kommuner, landsting, regioner och myndigheter. Barn-
ombudsmannen har rätt att begära information från 
dessa samt kalla till överläggningar. Ett statistikverktyg, 
Max18, används som stöd för att beskriva och analysera hur 
barns och ungas levnadsförhållanden utvecklas över tid 
och skiljer sig åt mellan grupper. I Barnombudsmannens 
årsrapport till regeringen redovisas de viktigaste priorite-
ringarna under året. Rapporten innehåller också analyser 
och rekommendationer om hur situationen för barn och 
unga kan förbättras.

Ett viktigt fokus i Barnombudsmannens arbete handlar 
om att skapa möjligheter för barn och unga att själva kom-
ma till tals, få framföra sina åsikter direkt till makthavare 
och få sina åsikter respekterade.

Enligt regleringsbrevet för 2018 har Barnombudsmannen 
två återrapporteringskrav:

* 1. Barnombudsmannen ska återrapportera de viktigaste 
prioriteringarna och insatserna under året i förhållande 
till sitt uppdrag enligt lag och instruktion.

* 2. Barnombudsmannen ska redovisa hur den vid upp-
handlingar som överstiger gällande tröskelvärden har 
arbetat med att uppfylla de nya kraven på kollektivavtals-
enliga villkor som följer av 17 kap §§lagen (206:1145) om 
offentlig upphandling.