#Generaldirektören har ordet 

Snabba omvärldsförändringar påverkar ständigt verksamheten inom statlig sektor och 2018 har inte varit 
något undantag. Arbetsgivarverket har därför under året fokuserat på att operativt och strategiskt stödja 
utveckling och effektivitet i medlemmarnas verksamheter. Den arbetsgivarpolitiska strategin med målbil-
derna Utveckling och innovation, Attraktiv arbetsgivare och Ledarskap är ett tydligt kitt mellan strategisk 
utveckling av arbetsgivarpolitiken och det löpande arbetet i kärnprocesserna. Oberoende av tidshorisont 
och typ av insats, akut problemlösning åt medlemmarna eller strategisk samverkan, är Arbetsgivarverkets 
fokus alltid detsamma – att skapa den utvecklingskraft verksamheterna och statlig sektor behöver. 

Ett ambitiöst uttryck för detta är till exempel utvecklingsprogrammet Innovation och arbetsgivarpolitik 
där nästan 40 personer ur den högsta ledningen för tio myndigheter utbytt erfarenheter och utvecklat sin 
kompetens inom arbetsgivarpolitiken som drivkraft för innovation. Ämnet har också varit föremål för en 
bred kommunikation genom webbsända lunchföreläsningar och podcasts. Statens förmåga att se och ta 
tillvara all kompetens i samhället är en annan fråga av stor betydelse, inte bara för att stödja utveckling 
och inkludering, utan för att ytterst säkra statens kompetensförsörjning. Här ska inte minst satsningen 
Skills360 Hackathon nämnas, en spännande samverkansform för idéutveckling med ett tydligt opinions-
bildande fokus. Även Arbetsgivarverkets Mentorprogram för nyanlända akademiker har ett tydligt ut-
vecklingsperspektiv. Utveckling och attraktivitet är nära sammanvävt med varandra. Profileringen av 
staten som attraktiv arbetsgivare har under året intensifierats med särskilt fokus på bristkompetens. Ett 
fint kvitto på att vi är på rätt väg är att Arbetsgivarverket fick pris som årets nykomling inom Employer 
branding. 

Verksamheternas möjlighet att nyttja arbetsgivarpolitiken för att åstadkomma utveckling och attraktivitet 
vilar ytterst på ledarskapets förmåga. I satsningen på att utveckla ledarskapet i staten löper därmed stra-
tegins olika målbilder samman och omfattar allt från myndighetsanpassade utbildningar, vidareutveckling 
av webbstöd för chefer och ledarporträtt till filmade frukostseminarier. En av ledarskapets förutsättningar 
är ett aktivt medarbetarskap och för att stödja detta har ytterligare en omgång genomförts av 
aktivitetsserien Medarbetarskap i arbetsgivarsamverkan.  

Under 2018 har det inte varit någon avtalsrörelse, men centrala förhandlingar pågår nästan alltid i olika 
frågor mellan parterna inom avtalsområdet. Den pågående omlokaliseringen av statliga myndigheter har 
resulterat i en överenskommelse om att tillföra Avtal om omställning några ytterligare bestämmelser om 
tidiga insatser när regeringen fattat beslut om omlokalisering av hel eller del av en myndighet. Denna 
fråga har också varit föremål för omfattande stöd och råd, inte minst inom det nätverk Arbetsgivarverket 
startat med medlemmar berörda av omlokalisering. 

Efter flera år med ökande nöjdhet inom de flesta områden i Arbetsgivarverkets medlemsundersökning, 
faller eller planar resultatet ut inom flera områden under 2018. Förändringarna sker dock ofta från en hög 
nivå. Arbetsgivarverket kommer att noga analysera resultatet och göra fördjupade studier med ambitionen 
att utveckla verksamheten vidare under 2019. Ytterligare ett led i verksamhetsutvecklingen är arbetet med 
översynen av den arbetsgivarpolitiska strategin, vilket kommer att vara föremål för en omfattande sam-
verkan under kommande verksamhetsår.  


#Förklaringar till årsredovisningen  

Arbetsgivarverkets årsredovisning tar sin utgångspunkt i myndighetens 
uppdrag att tillsammans med medlemmarna samordna och utveckla den 
statliga arbetsgivarpolitiken. Inom ramen för det uppdraget ansvarar 
Arbetsgivarverket för att utföra förhandlingsarbete, företräda 
medlemmarna i arbetstvister och att svara för sådan information, 
rådgivning och utbildning som arbetsgivare på det statliga området 
behöver.  

Mot bakgrund av Arbetsgivarverkets unika roll som myndighet och arbetsgivarorganisation är Arbetsgi-
varverket undantaget1 från följande bestämmelser i förordningen (2000:605) om årsredovisning och bud-
getunderlag: 

* 3 kap. 1 § andra stycket om resultatredovisning  

* 3 kap. 2 § om fördelning av verksamhetens totala intäkter och kostnader 

Årsredovisningen inleds med avsnittet Arbetsgivarverkets kärnverksamhet. I avsnittet presenteras den del 
av Arbetsgivarverkets uppdrag som fastställs i instruktionen samt resultaten från Arbetsgivarverkets 
medlemsundersökning. 

Strategin för statliga arbetsgivare består av vision, målbilder och delstrategier. Varje målbild följs upp 
med ett antal indikatorer samt en bedömning av resultaten utifrån en tregradig skala med nivåerna god, 
används om resultatet visar på en väsentligt positiv utveckling av målbilden, tillfredsställande, används 
om resultatet inte väsentligt visar på en positiv utveckling och inte tillfredsställande, används om 
resultatet visar på en negativ utveckling av målbilden. De indikatorer och de statistiska uppgifter som 
beskriver Arbetsgivarverkets verksamhet avser år 2018. Rapportering av uppdrag, såvida det inte gäller 
indikatorer, avser statistik framtagen 2018 med uppgifter från det föregående året.     

Den gemensamma strategin gäller 2016-2020 och är utgångspunkten för arbetet med att utveckla och samordna 
den statliga arbetsgivarpolitiken. De statliga arbetsgivarna har tillsammans arbetat fram strategin och därmed 
också åtagit sig att gemensamt förverkliga den.  

Strategin stödjer även regeringens mål för området Statliga arbetsgivarfrågor med delmål för de statliga 
arbetsgivarna.  

Regeringen har satt upp följande delmål för de statliga arbetsgivarna: 

* Den statliga sektorn ska totalt sett inte vara löneledande. 

* Andel kvinnor på ledande befattningar i staten ska öka. 

* Löneskillnaderna mellan kvinnor och män i staten ska minska. 

* Andelen anställda i staten med utländsk bakgrund ska öka på alla nivåer. 

* Arbetsmiljön i staten ska vara god. 

* De statsanställda ska ha kunskap om och förståelse för grundläggande värden i statsförvaltningen och 
rollen som statstjänsteman.2 

#Uppdrag och återrapportering 

Enligt regleringsbrevet ska Arbetsgivarverket ”redovisa myndigheternas samlade bedömning av ver-
kets verksamhet”. Detta görs med hjälp av medlemsundersökningen. Medlemsundersökningen består 
av en webbenkät och en fördjupad intervjuundersökning. 

Arbetsgivarverket ska också redovisa en sammanställning av nedlagd arbetstid, direkta kostnader och 
intäkter för de stabsuppgifter som verket utför. 

Återrapportering av åtgärder som vidtas på det statliga avtalsområdet för att öka andelen kvinnor på 
ledande befattningar, minska löneskillnaderna mellan kvinnor och män, verka för en god arbetsmiljö 
med låg sjukfrånvaro samt öka andelen anställda med utländsk bakgrund på alla nivåer, presenteras 
under avsnitt 2.3. Återrapportering och uppdrag 

#Kompetensförsörjning 

I avsnitt 2.4. Arbetsgivarverkets kompetensförsörjning redovisas3 de åtgärder som Arbetsgivarverket 
vidtagit i syfte att säkerställa att det finns kompetens för att genomföra uppdraget och hur dessa åtgärder 
bedöms ha bidragit till att fullgöra Arbetsgivarverkets uppgifter.  

#Information om tecknade kollektivavtal 

I bilaga 5.2. Tecknade kollektivavtal redovisas en förteckning över tecknade kollektivavtal under året.  

#Information om icke-obligatoriska medlemmar och övriga arbetsgivare som får råd och stöd av Arbetsgivarverket. 

Enligt instruktionen får Arbetsgivarverket besluta om anslutning till statliga avtalsförsäkringar av 
icke-statliga arbetsgivare. Utöver vad som följer av förordningen (1976:1021) om statliga 
kollektivavtal, m.m. får Arbetsgivarverket också; 1) företräda icke-statliga arbetsgivare som myndig-
heten bedömer har intressegemenskap med statliga arbetsgivare och som har uppdragit åt myndig-
heten att träffa kollektivavtal, 2) besluta om lockout eller andra stridsåtgärder mot arbetstagare hos 
arbetsgivaren.