#Året i korthet 

Under 2017 har kulturen fått större plats i den 
politiska debatten. Detta har bidragit till ökat 
intresse för Kulturanalys rapporter. Det är 
tillfredställande att Kulturanalys har kunnat möta 
det kulturpolitiska intresset med ökad rapport-
produktion och fler bidrag till kulturpolitiska 
konferenser och seminarier. Kulturanalys har 
under de senaste åren blivit en alltmer efterfrågad 
aktör i kulturpolitiska sammanhang på olika 
nivåer. Det inkluderar också Norden där 
Kulturanalys Norden på ett positivt sätt etablerat 
en verksamhet i fruktbar dialog med Nordiska 
ministerrådet och ett flertal kulturpolitiska 
nordiska miljöer. 

Rapporten Kulturvanor – socioekonomiska 
analyser och tidstrender visar ett omfattande 
kulturdeltagande men också stora skillnader 
mellan olika grupper och olika delar av landet. 
Framför allt när det gäller traditionell kultur är det 
tydligt att det finns ett svårföränderligt mönster 
kopplat till socioekonomiska faktorer som 
utbildning, hembakgrund, bostadsort och inkomst. 
Kvinnornas deltagande i kulturen är alltjämt 
betydligt större än männens.  

Socioekonomiska faktorer är tuffa motståndare, 
och våra trendanalyser visar att de inte släpper sitt 
grepp över befolkningens kulturvanor från ett år 
till ett annat. De långsiktiga förändringar vi ändå 
ser indikerar att utbildningsbakgrunden och den 
sociala härkomsten får allt mindre betydelse 
samtidigt som uppnådd status och inkomst ger ett 
tydligare avtryck. Man tycks fjärma sig från sin 
hembakgrund men anammar de normer som 
präglar den klass man uppnår. 

Vår bedömning är att det krävs ytterligare åtgärder 
– både inom kulturpolitiken och i andra politik-
områden – för att vi ska närma oss målet om allas 
möjligheter att delta i kulturlivet. Flera politiska 
satsningar – exempelvis Äga rum och Fri entré vid 
de centrala museerna – kan ses i ljuset av de stora 
skillnaderna mellan grupper och i olika delar av 
landet, och det är angeläget att också
fortsättningsvis följa utvecklingen. 

Det socioekonomiska mönstret tycks etableras 
redan i tidig ålder. Rapporten Barns och ungas 
kulturvanor är den mest omfattande studien av 
barns och ungas kulturvanor som gjorts i Sverige. 
Barn och unga är en prioriterad grupp för såväl 
statlig som regional kulturpolitik och i och med 
denna studie har kunskapsläget förbättrats 
avsevärt. Särskilt glädjande är det regionala 
intresset som inneburit att sex regioner deltar i 
studien med regionalt representativa urval. Många 
av de politiska verktygen för att stärka barns och 
ungas möjligheter att delta i kulturen finns på 
regional och kommunal nivå. 

Kultursamverkansmodellen infördes 2011 och 
Kulturanalys har löpande gjort utvärderingar med 
fokus på systemförändringen eller delar av 
modellen. Rapporten Dramatiska villkor tydliggör 
hur viktigt det är att belysa samverkansmodellens 
effekter i relation till längre samhällstrender och 
övergripande sammanhang. Rapporten visar, med 
länsteatrarna som exempel, att även om de 
ekonomiska bidragen till samverkansmodellen 
ökat så har länsteatrarnas verksamhetsanslag 
urholkats som en följd av lönekostnadens 
utveckling. Urholkningen började 20 år innan 
samverkansmodellens införande. Andra studier 
visar att utvecklingen sannolikt är densamma 
också för andra delar av kultursektorn där 
personalintensiteten är hög. 

Förändrade ekonomiska förutsättningar får 
konsekvenser för anställningsformer. Deltid och 
tidsbegränsade anställningar ökar och allt fler 
kulturarbetare bedriver sin verksamhet i form av 
eget företag. 

Vilka konsekvenser denna delvis utifrån 
kommande systemförändring får för kulturen och 
kulturens ekonomiska förutsättning kan vi ännu 
inte med säkerhet säga, men en rad frågor är 
angelägna. Hur påverkas exempelvis möjligheten 
att skapa nya och utmanande pjäser av en 
krympande fast ensemble? Hur påverkas 
skådespelares inkomster och arbetsmiljö av 
ökande visstidsanställningar och egen-
företagande? 

Fokuserade analyser och utvärderingar som 
beaktar de övergripande samhällsförändringarna 
och långa tidsperspektiven är alltså viktiga för 
kulturpolitikens utveckling. Men lika viktigt är att 
belysa kulturens utveckling i relation till de 
nationella kulturpolitiska målen, och Kulturanalys 
årliga lägesbedömning har just detta syfte.   

Redan 2016 påbörjade Kulturanalys – delvis mot 
bakgrund av behov av överblick och indikatorer på 
kulturpolitikens samlade effekter – ett arbete att 

Myndigheten för kulturanalys. Årsredovisning 2017. Sida 5 av 42 
utveckla Kulturanalys årliga bedömning av läget 
inom kulturpolitikens övergripande målområden. 
Kulturanalys 2017 strävar efter att ytterligare 
tydliggöra utvecklingen i relation till de nationella 
kulturpolitiska målen genom att konkretisera mål 
och delmål, utveckla bedömningsgrunder samt 
tolka och relatera analysresultat till mål och 
delmål.  

I Kulturanalys 2017 ges stort utrymme åt målet att 
kulturen ska vara en obunden kraft med 
yttrandefrihet. Och det finns skäl för det. Flera av 
våra studier under 2016 och 2017 visar att hot och 
trakasserier är ett reellt allvarligt problem. Särskilt 
drabbade är de författare, konstnärer och andra
kulturutövare och kulturinstitutioner som tar sig an 
samhällsviktiga frågor, som inte drar sig för att 
kritisera samhällsfenomen och som tar plats i 
media och det demokratiska samtalet. I 
lägesbedömningen kan vi konstatera att hot, hat 
och trakasserier är så omfattande att det finns risk 
för självcensur och tystnad. 

I grunden är detta naturligtvis en attack mot 
demokratin. Ett vitalt demokratiskt system 
förutsätter att det finns individer och forum som 
gestaltar och ifrågasätter etablerade bilder och 
normer och som föreslår alternativ. Kulturanalys 
har under 2016 och 2017 bidragit till att klargöra 
allvaret och ge underlag för politiska åtgärder. 

Bedömningar av kulturpolitikens effekter 
förutsätter såväl kvalitativa som kvantitativa 
underlag. När det gäller scenkonstområdet och bild 
och formområdet är statistikläget så bristfälligt och 
svårarbetat att vi under 2017 påbörjat ett omtag 
med statistikinsamlingen. I samverkan med 
Kulturrådet och regionerna har ett arbete inletts 
med att samordna återrapporteringen av bidrag 
inom samverkansmodellen med insamling av 
officiell statistik. Därmed skapas möjlighet att 
erhålla kulturstatistik av god kvalitet och hög 
täckning samtidigt som den administrativa bördan 
blir låg och de offentliga kostnaderna för 
datainsamling minimeras.  

Kulturen är också en central del i det nordiska 
samarbetet. 2016 beslutade Nordiska ministerrådet 
att ge Kulturanalys i uppdrag att etablera ett 
kunskapscenter för nordisk kulturpolitik. 
Uppdraget handlar om att utveckla och samordna 
nordisk kulturstatistik, genomföra utvärderingar 
av nordiska kulturpolitiska initiativ och insatser 
samt att sprida och nyttiggöra forskning och 
kunskap med relevans för det nordiska 
kultursamarbetet. Kulturanalys Norden har under 
2017 byggt upp verksamheten och publicerat ett 
flertal rapporter och forskningsantologier med 
bäring på de kulturpolitiska frågor som prioriteras 
gemensamt i Norden. 2018 är ett ordförande-
skapsår för Sverige i det nordiska samarbetet och 
min förhoppning är att Kulturanalys Nordens 
verksamhet stärker det nordiska samarbetet.  

I september beslutade regeringen att Kulturanalys 
ska omlokaliseras till Göteborg. Omlokaliseringen 
ska vara genomförd senast den 31 oktober 2018. 
Flertalet medarbetare har inte möjlighet att följa 
till Göteborg. Jag kommer att sakna dem som 
vänner och duktiga kollegor. Naturligtvis kommer 
omlokaliseringen också att under flera år påverka 
verksamheten som bygger på medarbetarnas 
kompetens och mångåriga erfarenhet av 
kulturpolitiska utvärderingar, analyser och 
lägesbedömningar.  

Förutsättningarna att starta om på nytt i Göteborg 
är goda. Göteborg är en stark forsknings- och 
utbildningsmiljö inom de områden som är 
relevanta för kulturpolitisk analys och utvärdering. 
Jag ser också fram mot att dela lokaler med 
Världskulturmuseet.  

Kulturanalys kommer under de närmaste åren att 
förändra, bygga upp, utveckla och konsolidera 
verksamheten med Göteborg som hemort. Det är 
min förhoppning att Utredningen om regeringens 
analys- och utvärderingsresurser (SOU Fi 
2017:06) och Statskontorets granskning av 
uppföljning och utvärdering av kultursamverkans-
modellen under 2018 inte för fram alltför drastiska 
förslag. Kulturanalys behöver en tid av lugn och 
ro. 