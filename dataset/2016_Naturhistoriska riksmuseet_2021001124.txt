#Överintendenten har ordet 

Efter nio år som överintendent och chef för Naturhistoriska riksmuseet är det med glädje, hopp och 
förväntan som jag formulerar detta förord till myndighetens årsredovisning för verksamhetsåret 2016. 

Jag känner glädje över att ha haft förmånen att leda verksamheterna inom Naturhistoriska riksmuseet 
under min tid som överintendent. Glädje över att ha fått arbeta tillsammans med så många kunniga och 
kompetenta medarbetare i en miljö som präglas av både kreativitet och förmåga och vilja att föra 
utvecklingen framåt mot vår gemensamma vision: vi ökar kunskapen om naturen och inspirerar till 
ansvar för vår värld. Under år 2016 har Naturhistoriska riksmuseet firat våra 100 år i nuvarande 
lokalisering. Vi har ökat våra besökstal kraftigt och är nu uppe på nivåer strax under vad vi hade under 
den förra perioden med fri entré fanns. Under året har vi öppnat en visserligen liten, men mycket 
viktig utställning som beskriver de vetenskapliga expeditionerna som är en central del i vårt arbete. Vi 
har visat goda resultat i vårt vetenskapliga arbete och attraherat uppmärksamhet både nationellt och 
internationellt. Vi har fortsatt arbetet med att vårda och tillgängliggöra de fantastiska samlingar som är 
grunden för vår existens.  

Jag känner hopp över att den grund som lagts under en följd av år har skapat förutsättningar för en 
fortsatt positiv utveckling av verksamheten. Genom att museet idag har en stabil ekonomisk bas, och 
har löst många av de stora lokalproblem som myndigheten haft att hantera under en lång följd av år, 
finns utrymme för att nu gå in en ny fas av utveckling. Under 2016 har i princip förberedelserna för att 
renovera och åtgärda Botanhuset gått över till ett skarpt skede. Vi avvaktar nu endast de sista besluten, 
inklusive investeringsmedgivande av regeringen, för att kunna inleda ett intensivt arbete för att 
äntligen kunna åtgärda många års problem med arbetsmiljön för medarbetarna och problematiska 
bevarandeförhållanden för samlingarna. Tillsammans med en utbyggd restaurang för besökarnas 
trevnad, ett centralarkiv samt en ny lärandearena kommer museet att ytterligare kunna utveckla sin 
verksamhet. 

Jag känner förväntan inför framtiden och vart den ska föra Naturhistoriska riksmuseet, en central 
institution med djupa historiska rötter och en verksamhet som har stor betydelse för kultur-, miljö- och 
forskningsområdet. Det är min övertygelse om att museet även i framtiden kommer att bidra till en 
hållbar utveckling. I en värld som mer och mer präglas av sanningsrelativism och faktaresistens är 
museerna särskilt viktiga för att säkerställa tillgång till en nyanserad bild av vår värld och dess 
utveckling.  

Jag vill avsluta min tid som överintendent med att uttrycka ett stort tack till alla medarbetare, 
samarbetspartners och uppdragsgivare – men också till alla er utanför Naturhistoriska riksmuseet som 
vi möter i vår dagliga verksamhet. Det har varit en glädje att möta er alla.  

Det ni gör – har betydelse! 


#Resultatredovisning 

#Naturhistoriska riksmuseet 2016 

#Uppdrag 

Naturhistoriska riksmuseet är en myndighet under Kulturdepartementet. Enligt 1, 2 och 2 a §§ i 
förordning (2007:1176) med instruktion för Naturhistoriska riksmuseet ska myndigheten verka för 
följande: 

1 § Naturhistoriska riksmuseet har till uppgift att främja intresset för och kunskapen och forskningen 
om universums, jordens och livets uppbyggnad och utveckling, biologisk mångfald, människans 
biologi samt miljö och landskap. Myndigheten ska verka för att dess verksamhet ska vara en 
angelägenhet för alla människor i samhället. Förordning (2015:1000). 

2 § Myndigheten ska särskilt: 

* vårda, förteckna, vetenskapligt bearbeta och genom nyförvärv berika de samlingar som anförtrotts 
myndigheten och hålla ett urval av samlingarna tillgängligt för allmänheten, 

* driva och stödja publik och pedagogisk verksamhet och kommunicera kring frågor som rör 
myndighetens verksamhetsområde, 

* verka för att öka förståelsen för och ge perspektiv på frågor inom myndighetens 
verksamhetsområde, främst när det gäller långsiktiga effekter på den biologiska mångfalden, miljön 
och landskapet, 

* driva och stödja forskning inom de ämnesområden som omfattas av myndighetens verksamhet, 

* bistå andra myndigheter i frågor som rör myndighetens verksamhetsområde, och 

* verka för ökad kunskap grundad på forskning och samverkan med andra, exempelvis universitet och 
högskolor, och förmedla kunskap inom sitt verksamhetsområde. Förordning (2011:562). 

2 a § Myndigheten ska i sin verksamhet integrera ett jämställdhets-, mångfalds- och barnperspektiv 
samt ett internationellt och interkulturellt utbyte och samarbete. Förordning (2009:738). 

#Organisation 

Naturhistoriska riksmuseet leds av en överintendent som är myndighetschef. Verksamheten på museet 
har under år 2016 varit organiserad i fyra avdelningar; avdelningen för verksamhetsstöd, avdelningen 
för drift och värdskap, avdelningen för lärande och avdelningen för forskning och samlingar. Under 
året har internorganisationen inom avdelningen för lärande förändrats på så sätt att avdelningen delats 
upp i två enheter, enheten för kommunikation och enheten för utbud (se figur 1). Avdelningarna för 
forskning och samlingar samt lärande har ansvar för huvuddelen av Naturhistoriska riksmuseets 
utåtriktade verksamhet. Under 2016 har beslut fattats att upplösa avdelningen för drift och värdskap 
och överföra enheten för drift till avdelningen för verksamhetsstöd och enheten för värdskap till 
avdelningen för lärande.  