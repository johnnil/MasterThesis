#Landshövdingen har ordet 

Det är med glädje jag har tagit mig an mitt nya uppdrag att från och med den 1 september 
vara landshövding och chef för Länsstyrelsen Östergötland. Den 31 augusti avslutade 
Elisabeth Nilsson sitt uppdrag efter åtta uppskattade år som landshövding.  

Östergötlands näringsliv uppvisar en stor variation av små och stora företag inom många 
olika sektorer, inte minst inom miljöteknik, visualisering och livsmedelsproduktion. Länet 
har framtidstro och innovationsrikedom, vilket tydligt framgick under den nationella 
Industridagen i februari och Innovation Day i november. Länsstyrelsen fortsätter även sitt 
aktiva arbete med att främja näringslivets internationalisering, exempelvis genom besök av 
utländska ambassadörer. Ett arbete som öppnar nya dörrar för länets näringsliv.  

Under 2018 kom ett efterlängtat beslut om tillåtlighet för Ostlänken, ett projekt som 
kommer att skapa många arbetstillfällen för länet och möjlighet till ytterligare tillväxt. 
Projektet innebär dock nya utmaningar, med underfinansierade planeringsresurser, för oss 
som länsstyrelse med en ökad ärendehantering till följd av ökat bostadsbyggande och fler 
ärenden inom bland annat kulturmiljö- och naturvårdsområdet. 

Sommarens prövningar med torka och bränder satte inte bara Östergötland, utan hela 
landet på prov. Lantbrukssektorn ställdes inför mycket tuffa utmaningar, som kommer att 
få konsekvenser även under kommande år. En välfungerande samordning i länet med gott 
samarbete både internt och externt var en förutsättning för att kunna hantera dessa kriser. 
Sommarens händelser visar på vikten av en välövad krisorganisation och en förmåga till 
kontinuitet i verksamheten oavsett vilka störningar som inträffar. Länsstyrelsen, tar sin roll 
som högsta regionala totalförsvarsmyndighet på stort allvar och arbetar nu intensivt med 
uppgiften att bygga upp totalförsvaret i länet. 

En viktig komponent för ett välfungerande samarbete är en god dialog. Landshövdingen 
leder och deltar i ett flertal olika råd och nätverk. Sammantaget utgör dessa en plattform för 
samverkan mellan statliga myndigheter, regionen, kommuner och näringslivet i syfte att 
bidra till ett livskraftigt Östergötland samt att nå de nationella målen, där Länsstyrelsen 
har till uppgift att bidra till måluppfyllelsen. 

En viktig uppgift för länsstyrelserna under 2018 var genomförandet av den slutliga 
sammanräkningen av valet till riksdag, kommunfullmäktige och landstingsfullmäktige. Det 
svenska valsystemet är analogt, decentraliserat och med manuell rösträkning och därmed 
svårt att manipulera. Vi har ett robust och öppet valsystem i Sverige och det ska vi värna 
om.  

Jag vill tacka våra medarbetare för deras insatser under 2018 och ser fram emot ett fint 
2019 och alla goda möten som väntar med externa intressenter, länsstyrelsemedarbetare 
och framförallt med östgötarna.  


#Resultatredovisning 

#Uppgifter enligt Förordning (2017:868) med länsstyrelseinstruktion 

#Länsstyrelseinstruktion 2 § 

Länsstyrelsen ska: 

* Verka för att nationella mål får genomslag i länet samtidigt som hänsyn ska tas till 
regionala förhållanden och förutsättningar. 

* utifrån ett statligt helhetsperspektiv arbeta sektorsövergripande och inom myndighetens 
ansvarsområde samordna olika samhällsintressen och statliga myndigheters insatser. 

* främja länets utveckling och noga följa tillståndet i länet samt underrätta regeringen om 
dels det som är särskilt viktigt för regeringen att ha vetskap om, dels händelser som 
inträffat i länet. 

* Inom sin verksamhet främja samverkan mellan kommuner, landsting, statliga myndigheter 
och andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den.  

#Övergripande kommentar av resultat i förhållande till uppgiften 

#Länsstyrelsens fokusområden 2018–2019 

Länsstyrelsen har beslutat om att Agenda 2030, civilt försvar och informationssäkerhet 
samt digitalisering ska vara myndighetens fokusområden under 2018 och 2019. I stort sett 
all verksamhet på myndigheten ska kunna kopplas till något av de tre fokusområdena.   

#Oljeutsläpp i skärgården utanför Valdemarsvik 

Mitt i semestertid drabbades den sydligaste delen av länets skärgård av ett oljepåslag till 
följd av en fartygsolycka som skedde utanför Västervik den 23 juli. När olyckan inträffade 
var väderläget gynnsamt och man bedömde att riskerna var små att Östergötlands känsliga 
skärgård skulle drabbas. En knapp vecka senare var läget ett annat och fartyget gled av sitt 
grund med följden att ett utsläpp av olja kom fritt i vattnet och drev mot land. Oljan nådde 
kusten vid länsgränsen och värst drabbat i Östergötland blev de yttre delarna av Torrö 
naturreservat. Saneringen som genomförts har fungerat väl utifrån förutsättningarna. Vilka 
negativa effekter på områdets värden som ändå skett på kort och längre sikt går inte att 
säga i dagsläget, men man kan konstatera att det ändå var tur att det var ett så pass litet 
oljeutsläpp som det var. För ytterligare information, se ”Information av väsentlig betydelse 
för regeringens uppföljning och prövning enligt 2 kap. 4 § FÅB”.   

#Möten med statliga myndigheter och kommunstyrelseordförande 

Länsstyrelsen har under året haft möten med kommunstyrelseordföranden i länets 
kommuner och med relevanta statliga myndigheter i länet för att informera om och 
diskutera olika gemensamma länsövergripande frågor som rör exempelvis 
arbetsmarknadsläget, Agenda 2030, digitalisering, civilt försvar, brottsförebyggande 
arbete, säkerhet i samband med valen i september, statlig värdegrund samt 
integrationsarbete.   

#Utvecklingsarbete gällande Länsstyrelsens tillsynsverksamhet 

Länsstyrelsen bedriver tillsyn inom en mängd olika områden och myndigheten bedriver 
sedan tio år ett kontinuerligt utvecklingsarbete inom området under namnet 
Tillsynsakademin. Under 2018 har arbetet huvudsakligen fokuserat på 
kompetensutveckling, dels genom utbildningar för både nyanställda och mer erfarna 
handläggare, dels genom möjligheten att följa med en kollega från ett annat tillsynsområde 
för att lära av varandra, ”skugga en kollega”. Kontakt har också tagits med kollegor på 
andra statliga myndigheter i länet som exempelvis Kriminalvården, Kronofogden, 
Skogsstyrelsen och Skolinspektionen för att diskutera gemensamma utvecklingsinsatser 
inom tillsynsområdet.   

#Utveckla det tvärsektoriella arbetet 

Under året har Länsstyrelsen genomfört två interna seminarier och en workshop om hur 
myndigheten kan utveckla det interna samarbetet och samsynen på Länsstyrelsen gällande 
tvärsektoriellt arbete. Ett antal förbättringsområden har identifierats. Som exempel kan 
nämnas behov av framtagande av intern process för samsyn i tvärsektoriella ärenden, samt 
utbildning av nyanställda om hur myndigheten arbetar med avvägningar mellan olika 
intressen. Detta i syfte att bidra till en effektivare ärendehantering, bättre 
helhetsbedömningar och en hållbar samhällsutveckling. 

#Bostadsbyggandet i länet 

Länsstyrelsen arbetar för att främja ökat bostadsbyggande och att de bostäder som uppförs 
får en god kvalitet. Länet har en hög byggtakt och flera kommuner arbetar ambitiöst med 
att öka kapaciteten i bostadsförsörjningen. Genom att delta i dialoger och kunskapsutbyte 
med kommuner, näringslivet och myndigheter medverkar Länsstyrelsen till att öka 
förutsägbarheten i planeringsprocesserna. Ärenden som gäller väsentliga tillskott av 
bostäder prioriteras i handläggningen av ärenden och Länsstyrelsen eftersträvar att ge 
tvärsektoriellt avvägda besked i så tidigt planeringsskede som möjligt. Fördjupade dialoger 
om hur mark bör förberedas för långsiktigt bostadsbyggande har skett med vissa 
kommuner. I den årliga bostadsmarknadsanalysen redovisar Länsstyrelsen en regionalt 
förankrad bild av bostadsmarknadssituationen i länet. Länsstyrelsen pekar här, trots den 
höga byggtakten, på behovet av fortsatta ansträngningar för att tillföra fler bostäder till 
rimlig kostnad för hushållen. 