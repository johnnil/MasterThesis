#Generaldirektören har ordet 

Ett skärpt globalt säkerhetsläge, nya former av it-brottslighet och ökat fokus 
på frågor om krisberedskap ställer allt högre krav på säkerhet. De brister i 
vår hantering av säkerhetskänslig information som har uppdagats och den 
turbulenta tid som följde har sannolikt ställt förtroendet för vår myndighet 
på sin spets. Vi fortsätter därför att prioritera de omfattande insatser som vi 
satt igång för att öka vårt säkerhetsmedvetande och stärka 
informationssäkerheten. Till exempel hanteras all it-drift nu av 
säkerhetsgodkänd personal i Sverige. Nya riktlinjer och en vägledning för 
arbetet med intern styrning och kontroll i myndigheten är ett annat inslag för 
att skapa en god förvaltningskultur i Transportstyrelsen. 

Vi arbetar ständigt för att underlätta för företag som vill utveckla och 
använda ny teknik, att reglerna ska vara aktuella och bidra till utveckling 
och att vi ska erbjuda fler säkra och digitala lösningar. Vi ska ha ett 
hållbarhetsperspektiv i allt vi gör.  

Under 2017 ser vi en ökning i andelen som använder just våra digitala 
tjänster för ägarbyten och körkortsärenden. Antalet fordon i våra register har 
ökat. Den första försöksverksamheten med självkörande buss på allmän väg 
i Sverige har också fått klartecken. Inom järnväg har vi haft samtal med 
branschen om regler för att ta hand om egna och gemensamma risker. Inom 
sjöfarten har vi i samarbete med branschen infört ett system för tillsyn som 
är anpassat till de nya reglerna för nationell sjöfart. Vi har även utfärdat ett 
särskilt tillstånd till Sjöräddningssällskapet att prova ut system och metodik 
för att kunna använda drönare vid sjöräddningsinsatser. 

På det alltmer uppmärksammade miljöområdet har vi bland annat fortsatt 
arbetet med att underlätta för dem som ska lämna toalettavfall i hamn. Vi 
har även arbetat för att minska buller från flyg och godståg samt tagit fram 
ett sätt att beräkna hur koldioxidutsläpp från luftfart kan komma att 
utvecklas utifrån passagerarprognoser. Det bidrar till bättre analysunderlag 
när vi föreslår och vidtar åtgärder för att minska luftfartens miljöpåverkan. 

Det här är ett smakprov på alla de angelägna ämnen vi har arbetat med 
under 2017. Jag gläds mycket åt att få arbeta på Transportstyrelsen – 
tillsammans med så många kunniga och professionella medarbetare! 


#Transportstyrelsens uppdrag 

Transportstyrelsens huvuduppgift och ansvar är enligt instruktionen 
regelgivning, tillståndsprövning, tillsyn och registerhållning inom 
transportområdet. 

Transportstyrelsen ska tillsammans med andra aktörer i samhället verka för 
att de transportpolitiska målen uppnås. Det framgår av myndighetens 
instruktion att verksamheten särskilt ska inriktas på att bidra till ett 
internationellt konkurrenskraftigt, miljöanpassat och säkert transportsystem. 

#Transportpolitiska målet 

Det övergripande transportpolitiska målet är att säkerställa en 
samhällsekonomiskt effektiv och långsiktigt hållbar transportförsörjning för 
medborgare och näringslivet i hela landet. Det övergripande 
transportpolitiska målet har också preciserats i ett funktionsmål för 
tillgänglighet och ett hänsynsmål för säkerhet, miljö och hälsa. 

Funktionsmålet för tillgänglighet innebär att transportsystemets utformning, 
funktion och användning ska medverka till att ge alla en grundläggande 
tillgänglighet med god kvalitet och användbarhet samt bidra till 
utvecklingskraft i hela landet. Transportsystemet ska vara jämställt, det vill 
säga likvärdigt svara mot kvinnors respektive mäns transportbehov. 

Hänsynsmålet för säkerhet, miljö och hälsa innebär att transportsystemets 
utformning, funktion och användning ska anpassas till att ingen ska dödas 
eller skadas allvarligt. Det ska också bidra till att miljökvalitetsmålen 
uppnås och att ökad hälsa uppnås.