#Generaldirektören har ordet 

Användningen av kemikalier har bidragit starkt till ökat välstånd, men vissa kemiska ämnen orsakar också 
allvarliga skador på vår hälsa och miljön. Skadliga ämnen sprids i dag vid tillverkningen av kemikalier och 
varor, vid användningen och i avfallsledet. Därför är en ansvarsfull kemikaliehantering avgörande för ett 
hållbart samhälle och för att nå FN:s hållbarhetsmål. 

Kemikalieinspektionen arbetar för att nå det svenska miljökvalitetsmålet Giftfri miljö och för att bidra till 
FN:s globala mål. En analys som vi har gjort på uppdrag av regeringen visar att det svenska målet om en 
Giftfri miljö bidrar direkt till åtta av de 17 globala målen, bland annat hållbara produktions- och konsumt-
ionsmönster, hälsosamma liv och rent vatten. För att nå målen krävs åtgärder om kemikalier och avfall på 
nationell, regional och global nivå. Informationen om kemiska ämnen behöver förbättras i företagens le-
verantörskedjor, och de farligaste ämnena måste bytas ut mot bättre alternativ. En viktig del i arbetet är 
innovationer och utveckling av kemikalier som är bättre ur hälso- och miljösynpunkt. 

En allt större del av världens produktion och användning av kemikalier sker i länder med brister i kemika-
liekontrollen, något som ökar betydelsen av vårt internationella arbete. Vi stödjer utvecklingen av förebyg-
gande kemikaliekontroll genom samarbeten i Afrika, Asien och östra Europa. I vårt internationella utbild-
ningsprogram har vi till exempel utbildat nästan 400 personer sedan 2007. Ett bilateralt program med Ser-
bien som avslutades 2016 har bidragit till att landet fått kemikalie- och biocidlagstiftning på plats. 

I vårt arbete på EU-nivå fokuserar vi bland annat på högfluorerade ämnen, PFAS, som är extremt svårned-
brytbara i naturen. Under 2016 noterade vi en framgång när vi fick igenom vårt förslag om att lägga till äm-
net PFDA på EU:s kandidatlista över särskilt farliga ämnen. En annan fråga som har fortsatt att vara i fo-
kus är utformningen av kriterier för att identifiera hormonstörande ämnen. EU:s kemikalielagstiftning ska 
vara förebyggande och den vetenskapliga kunskapen är sedan ett antal år tillräckligt omfattande för att det 
ska vara möjligt att utveckla kriterier. I juni 2016 presenterade EU-kommissionen ett förslag till kriterier, 
som dock är utformat på ett sätt som innebär att möjligheterna att förebygga skador på hälsa och miljö blir 
alltför begränsade. Kriterierna diskuteras och omarbetas nu vidare inom EU-samarbetet. 

På nationell nivå samverkar vi bland annat med andra myndigheter i Miljömålsrådet. Jag sätter stort värde 
på arbetet som lett till att flera viktiga samarbetsprojekt har initierats. Vår tillsyn är en annan central del av 
verksamheten och under året vi har genomfört uppmärksammade projekt om både kemiska produkter och 
kemikalier i varor. När vi analyserade elektriska lågprisprodukter hittade vi förbjudna ämnen i nästan 40 
procent av varorna, något som illustrerar vikten av att företag ställer kemikaliekrav på sina leverantörer. 

Internt på myndigheten arbetar vi ständigt för att effektivisera våra processer och att i än högre grad sätta 
mottagarnas behov i centrum. Vårt arbete för en snabbare handläggning av bekämpningsmedelsärenden 
har fortsatt högsta prioritet och under 2016 har vi bland annat effektiviserat våra miljöriskbedömningar. 
Vi har fattat 35 beslut om godkännanden av nya växtskyddsmedel, vilket är en ökning jämfört med året 
innan då nio sådana beslut fattades. 

En av höjdpunkterna för min egen del under 2016 var konferensen Forum för Giftfri miljö som vi arran-
gerade i november. Det var inspirerande att ta del av samtalen om hur vi kan nå ett samhälle som är fos-
silfritt, cirkulärt och giftfritt. En viktig slutsats som jag tar med mig är att kontrollen över farliga ämnen är 
en förutsättning för att återvunnet material ska vinna ökade marknadsandelar.  

Sammanfattningsvis känner jag stor stolthet över det arbete som Kemikalieinspektionens kompetenta och 
engagerade medarbetare gör, och vill tacka för alla goda insatser under 2016. Jag ser fram emot det fort-
satta arbetet under 2017, då vi bland annat ska redovisa vårt regeringsuppdrag om en handlingsplan för en 
giftfri vardag och arbeta med en översyn av EU:s kemikalielagstiftning Reach. 


#Kemikalieinspektionens uppdrag 

Kemikalieinspektionen är en myndighet under regeringen. Vi arbetar i Sverige, inom EU och internat-
ionellt för att utveckla lagstiftning och andra styrmedel som skyddar hälsa och miljö från farliga kemika-
lier. Vi har tillsyn över reglerna för kemiska produkter, bekämpningsmedel och ämnen i varor och gör 
inspektioner. Vi ger också tillsynsvägledning till kommuner och länsstyrelser. Vi granskar och godkän-
ner bekämpningsmedel innan de får användas. Vi har ett särskilt ansvar för miljökvalitetsmålet Giftfri 
miljö. Vi arbetar också med att informera allmänhet och företag om kemikalier i vardagen samt hur 
man kan göra hållbara val. 