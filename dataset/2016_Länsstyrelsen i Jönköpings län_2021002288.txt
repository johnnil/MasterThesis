#Landshövdingen har ordet 
 
Jönköpings län ska vara ett av landets mest 
framgångsrika län. Genom samverkan med 
andra bidrar Länsstyrelsen till att skapa 
förutsättningar för ett attraktivt län för 
nuvarande och kommande generationer. Det 
är vår vision och den genomsyrar allt vårt 
arbete.  
 
Men mer om det lite längre fram, låt mig 
först konstatera att det är en förmån att få 
komma till en så pass välskött myndighet 
som Länsstyrelsen i Jönköpings län. Jag 
tillträdde som landshövding den 1 oktober 
förra året, och lämnade då samtidigt tjänsten 
som vd för Sveriges Kommuner och 
Landsting, SKL. 
 
Uppdraget som myndighetschef är något jag 
både var och är mycket ödmjuk inför. Med 
rollen som landshövding följer ett stort 
ansvar. 
 
En titt på siffrorna i den här publikationen 
visar att vi har en ekonomi i balans och en 
välskött verksamhet, vilket naturligtvis är 
tillfredsställande. 
 
Den brukarundersökning som genomfördes 
under 2016 visar att våra brukare totalt sett är 
nöjda med oss. Vi får höga betyg när det 
gäller både bemötande och engagemang. 
Även våra handläggningstider är korta och 
här ligger vi bra till jämfört med våra kollegor 
runt om i landet.  
 
Lite sämre ser det ut när tittar på hur 
länsstyrelsernas gemensamma webbplats 
upplevs, men här är ett stort arbete  påbörjat 
och flera förbättringsåtgärder är redan 
sjösatta. Digitaliseringen är över lag en viktig 
fråga som ligger högt upp på vår dagordning. 
 
Vi har under året också genomfört en stor 
mängd uppdrag och insatser inom flera av de 
områden vi ansvarar för. För att nämna några: 
I januari arrangerade Länsstyrelsen i 
Jönköpings län den regionala konferensen 
Sverige tillsammans, ett forum där berörda 
aktörer kunde diskutera de utmaningar som 
följer i spåren av det stora flykting-
mottagandet som Sverige stod för under 
slutet av 2015. Denna fråga är fortsatt mycket 
aktuell och kommer så att vara en lång tid 
framöver. Vår länsstyrelse har en 
samordnande roll på nationell nivå i frågor 
kring integration och kommer under året att 
arbeta mycket med just dessa frågor. 
 
Under 2016 gjorde vi flera satsningar på 
naturområdet. Det har till stor del handlat om 
att öka insatserna för att ge människor 
möjlighet till friluftsliv och bidra till en 
mångfald av arter och livsmiljöer. Detta är 
satsningar som kommer att pågå även under 
2017. 
 
I september arrangerade Länsstyrelsen 
Klimatveckan för tredje gången. Veckan blev 
mycket lyckad, och vi lockade en rekordstor 
publik, närmare 900 besökare, till veckans 
höjdpunkt Klimatkonferensen.  
 
Klimatfrågan gjorde sig också påmind på 
andra sätt under året. Stora delar av länet 
drabbades av torka och det ser i skrivande 
stund ut som om de låga grundvattennivåerna 
kommer att hålla i sig vilket kan leda till 
problem även kommande sommar och höst. 
Under mina första månader som 
landshövding har jag ägnat en stor del av min 
tid åt att orientera mig i länet. Jag har besökt 
samtliga 13 kommuner, regionen, högskolan 
samt ett antal företag, organisationer och 
verksamheter. 

Nästan alla pekar på vikten av höghastighets-
banorna och de positiva saker sådana skulle 
kunna medföra för länet. Här har 
Länsstyrelsen har en viktig roll att spela. 
 
Det är uppenbart att Jönköpings län är ett 
logistiskt centrum, något som det stigande 
antalet transporter utmed E4:an vittnar om. 
Här sker en ständig utbyggnad. Samtidigt är 
det bekymmersamt från miljösynpunkt att så 
pass stor del av transporterna sker med tunga 
fordon. Trots sitt geografiska läge saknar 
Jönköping en direktförbindelse med järnväg 
som går Stockholm-Jönköping-
Göteborg/Malmö. En höghastighetsbana 
skulle innebära möjlighet att flytta över en 
stor del av godstrafiken till den nuvarande 
stambanan. Idag är detta inte möjligt 
eftersom kapaciteten inte tillåter detta. 
 
En höghastighetsjärnväg med stationer i 
Jönköping, Tranås och Värnamo ligger 
visserligen långt fram i tiden, men betydelsen 
för länet skulle vara mycket stor. Därför är 
det viktigt att vi agerar för att arbetet 
fortskrider så snart som möjligt. 
 
Bygget av en höghastighetsbana är även 
direkt kopplad till en annan, för hela länet, 
mycket viktig fråga. Nämligen den om 
bostadsförsörjning. Den nationella bristen på 
bostäder är påtaglig även här i Jönköpings 
län. Den bostadsmarknadsenkät som 
Länsstyrelsen genomförde förra året visar på 
ett underskott av bostäder i länets samtliga 13 
kommuner. 

Länet växer – vi är på väg mot att bli landets 
fjärde tillväxtregion - och då får inte 
bostadsbrist stå i vägen för utvecklingen! 
Svårigheten att hitta bostäder leder till att 
företagen får problem att locka hit människor 
med rätt kompetens.  Det är mycket 
allvarligt, då vi ser att länet just nu brottas 
med just frågan om att hitta den kompetens 
som arbetsmarknaden efterfrågar. Här har 
naturligtvis även Jönköping University – som 
vi samverkar med inom flera olika områden – 
en betydande roll att spela. 
 
Inför 2017 har Länsstyrelsen i Jönköpings län 
fått ett antal nya uppdrag. Bland annat inom 
den brottsförebyggande verksamheten, samt, 
som tidigare har nämnts, inom områdena 
natur och integration. Det är glädjande att vår 
uppdragsgivare ser vår potential och breddar 
vårt ansvar. 
 
Med andra ord är det mycket på gång i 
Jönköpings län och det är spännande att få 
verka i en region där så mycket händer! 
Samtidigt som det ställer höga krav på oss. 
Länsstyrelsen har en viktig roll att spela i 
samhällsutvecklingen och därför är det viktigt 
att vi - utifrån de förordningar och det 
regelverk vi har att följa – agerar som och 
uppfattas som en medspelare. Då kan vi på 
allvar leva upp till vår vision om att skapa ett 
attraktivt län för nuvarande och kommande 
generationer. 