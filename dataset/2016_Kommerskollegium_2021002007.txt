#Generaldirektörens förord 

Att blicka tillbaka över och kort summera 2016 är inte enkelt. På de områden 
Kommerskollegium har att hantera, handelspolitiken och EU:s inre marknad, 
har vi sett flera potentiellt omvälvande händelser. EU har varit i fokus och med 
Storbritanniens folkomröstning om ett Brexit har mervärdet av EU:s inre 
marknad lyfts och ibland ifrågasatts. Sverige kommer sannolikt att förlora en av 
sina allierade inom Europasamarbetet. Vilka konsekvenser detta kan tänkas få, 
och vilka alternativ det finns för en framtida relation mellan EU och 
Storbritannien, har Kommerskollegium haft på sitt bord att analysera under året. 
Frihandelsavtal som EU sedan länge förhandlar med omvärlden har seglat upp i 
den politiska debatten: avtalet med EU och USA (TTIP) har förpassats längre 
ned på listan efter presidentvalet i USA och avtalet med Kanada (CETA) har 
väckt en livlig debatt om värdet av handel med omvärlden.  

Men all förändring är inte lika drastisk. Analysen av de mer långsiktiga 
skeendena, som digitalisering och tjänstefiering, är viktig. Handeln pågår och 
utvecklas konstant, företagen fortsätter att handla och digitaliseringen påverkar 
våra sätt att producera och konsumera. Den pågående handelsutvecklingen 
avstannar inte, oavsett antalet medlemsländer i EU och vem som är president i 
USA. Kommerskollegium bidrar med kunskap i medel- och långsiktiga 
skeenden. Med utredningar av digitalisering, protektionism, 3D, handelns 
betydelse för sysselsättning, tjänsternas betydelse för den svenska och 
europeiska industrin (listan hade kunnat göras längre) har Kommerskollegium 
bidragit med att se runt hörnet, förbi de dagsaktuella händelserna.  

Handels- och inremarknadsfrågor är också ett ständigt, vardagligt och löpande 
arbete. En väsentlig del av Kommerskollegiums arbete går ut på att bistå 
Regeringskansliet med expertkompetens, inom såväl den yttre handelspolitiken 
som inom EU:s inre marknad. Under 2016 innefattade detta expertstöd ett brett 
spektrum av frågor inför, under och efter förhandlingar: från analys under EU:s 
frihandelsavtalsförhandlingar, om exempelvis TTIP och CETA, till analys av 
resultatet av Världshandelsorganisationen WTO:s ministerkonferens i Nairobi 
och av en lång rad områden där kollegiets experters kompetens efterfrågas. 
Samtidigt som TTIP hamnat längre ned på listan, förhandlar EU fler 
frihandelsavtal än på länge och Kommerskollegium bistår Regeringskansliet 
med underlag inför samtliga. I vårt EU-arbete har vi förutom att bistå 
Regeringskansliet även fortsatt att stödja EU-medborgare, företag, myndigheter 
och kommuner. 

Agenda 2030 slår fast handelns roll i det globala arbetet mot fattigdom: 
internationell handel är en motor för fattigdomsbekämpning och bidrar till 
hållbar utveckling. Genom vårt arbete i Sverige, men också genom vårt 
handelsrelaterade utvecklingssamarbete, sätter vi handling bakom orden. Under 
2016 blev Liberia med bland annat Kommerskollegiums stöd formellt medlem i 
WTO. Genom en från grunden ny och interaktiv utbildningssatsning, Trade 
Academy, har Kommerskollegium sjösatt ett program som gett ett drygt tjugotal 
deltagare från nio utvecklingsländer och fyra kontinenter möjlighet att utveckla 
kunskap som berör de reella handelspolitiska utmaningar deras respektive 
länder står inför. 

Slutligen har Kommerskollegium vässat sin organisation ytterligare med en 
intern organisationsanpassning, en vidareutvecklad kvalitetssäkring och ett 
samlat grepp kring intern kompetensutveckling i kommunikation. På det 
sistnämnda området, kommunikation, har Kommerskollegium testat nya 
arbetssätt för att bidra med vår kunskap kring EU, den inre marknaden, 
handelspolitiken, digitalisering och andra frågor. En ny podd, 
Utrikeshandelspodden, en ökad närvaro i sociala medier och en ökad 
uppmärksamhet i traditionella medier har gjort att vi kunnat erbjuda våra 
analyser, fakta och expertis till fler företag, medborgare, myndigheter och andra 
intresserade inom och utanför Sverige.  

 
#Sammanfattande resultatbedömning  

#Kommerskollegiums uppdrag  

Kommerskollegium är Sveriges myndighet för frågor som rör utrikes- 
handel, EU:s inre marknad och EU:s handelspolitik. 

Inom ramen för regeringens arbete och prioriteringar ska Kommerskollegium 
bistå med expertstöd i både långsiktigt och löpande arbete som rör 
myndighetens verksamhetsområden och bidra till ökad kunskap inom dessa 
områden. Bland Kommerskollegiums målgrupper nämns såväl enskilda företag, 
konsumenter, privatpersoner, näringslivet i stort som andra myndigheter. 
Myndigheten ska beakta utvecklingsländernas perspektiv och integrering i 
handelssystemet. 

De övergripande målen för Kommerskollegiums arbete är att bidra till: 

* En väl fungerande inre marknad 

* En extern handelspolitik i EU som bygger på frihandel 

* Ett öppet och starkt multilateralt handelssystem 