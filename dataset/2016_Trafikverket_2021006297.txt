#Generaldirektören har ordet 

En förutsättning för att vi ska nå 
vår vision att alla kommer fram 
smidigt, grönt och tryggt är god 
samverkan med andra aktörer i 
samhället. Under mitt andra år som 
generaldirektör har vår förmåga att 
samarbeta varit i fokus. Vi har 
etablerat tätare samverkan med 
externa parter och vi har förbättrat 
vår egen förmåga att samarbeta 
inom Trafikverket. 

Trafikverkets viktigaste uppgift är att skapa god tillgänglighet för näringslivet och 
medborgarna inom ramen för ett hållbart samhälle. Detta ska ske så kostnadseffektivt som 
möjligt. Större fokus ska läggas på att utveckla transportsystemet så att det blir säkert och 
fossilfritt, samtidigt som större hänsyn till miljö och hälsa tas.  

I vårt inriktningsunderlag till regeringens infrastrukturproposition identifierade vi 
utmaningar som handlar om att bättre kunna hantera skilda förutsättningar i stad och på 
landsbygd, att nyttja de möjligheter som ny teknik skapar, att åstadkomma ett robustare 
system och att minska utsläppen av växthusgaser. Dessa utmaningar har också gett avtryck i 
infrastrukturpropositionen. Särskilt glädjande är regeringens höjda anslagsnivå, inte minst 
den kraftiga höjningen av underhållsanslaget till järnvägen, vilket ger oss bättre 
förutsättningar att vårda den anläggning vi har. 

#Ett sårbart system ska bli mer robust 

Transportsystemet är känsligt för störningar. Under 2016 inträffade flera händelser som fick 
stor negativ påverkan på resor och transporter. En brand i ett teknikhus i Olskroken 
stoppade stora delar av tågtrafiken i Göteborg och sjöfarten på Göta älv under tre veckor i 
februari. På midsommarafton blev motorvägsbron i Södertälje påkörd av en lastbil, vilket 
orsakade allvarliga skador på brons bärande delar. Under två månaders tid begränsades 
framkomligheten kraftigt för vägtrafiken söder om Stockholm. Erfarenheterna från dessa 
händelser använder vi nu för att se hur vi kan förebygga och bättre hantera liknande 
störningar, för att minska påverkan på trafiken. Bland annat kan jag konstatera hur viktigt 
det är att Trafikverket har ett nära samarbete med andra aktörer i kritiska situationer.  

Samarbete är också en förutsättning för att stärka transportsystemets robusthet på längre 
sikt. På vägsidan har vi en lång tradition av etablerade samarbeten med näringslivet, till 
exempel för bärighetssatsningar. Under året har vi även tillsammans med 
branschföreträdare identifierat lämpliga vägar för 74-tonstransporter. Jag är också glad över 
att vår samverkan inom järnvägen stärkts, inte minst med bildandet av Järnvägsbranschens 
samarbetsforum. Här arbetar vi tillsammans för att förbättra planeringen av såväl underhåll 
som trafikering, men även för att åstadkomma en bättre punktlighet, inom 
branschsamarbetet Tillsammans för tåg i tid.  

#Stärkt säkerhetsarbete 

Inom ramen för nollvisionen, att ingen ska dödas eller skadas allvarligt i trafiken, är våra 
etappmål att antalet omkomna 2020 inom vägtrafiken ska vara högst 220 och inom 
järnvägstrafiken högst 55. Den preliminära statistiken för 2016 visar att 263 människor 
omkom i vägtrafikolyckor, vilket är 4 personer fler än 2015. Vi intensifierar därför vårt 
arbete, bland annat genom att anpassa hastighetsgränser efter vägarnas standard och 
investera i ytterligare trafiksäkerhetskameror. Vi har även påbörjat det regeringsuppdrag vi 
fick under 2016 att leda samverkansarbetet för ökad vägtrafiksäkerhet. Under året har vi 
även stärkt arbetet med att stängsla och bevaka kritiska järnvägssträckor. År 2016 omkom 
preliminärt 81 personer i samband med olyckor på järnvägen, vilket är 21 färre än under 
2015.  

För att stärka vår förmåga inom området säkerhet beslutade jag att etablera en ny funktion. 
Säkerhetsfunktionen samordnar Trafikverkets säkerhetsarbete och medverkar till att 
utveckla en god säkerhetskultur.  

#Ett tillgängligare Sverige 

För att skapa tillgänglighet i både stad och landsbygd har vi arbetat med olika lösningar. Vi 
har upprättat stadsmiljöavtal med kommuner och landsting, som ger förutsättningar för att 
en större andel resor i städer ska ske med kollektivtrafik. Vi gör även stora satsningar i 
bättre infrastruktur i storstadsregionerna. Byggandet av Citybanan är i slutfasen, Sveriges 
största infrastrukturprojekt Förbifart Stockholm är nu i byggskede och i Göteborg 
genomförs åtgärder inom ramen för Västsvenska paketet. I juni invigdes den fem kilometer 
långa dubbelspårssträckan mellan Furuvik och Skutskär. Jag ser en större potential i 
sjöfarten och det var därför särskilt roligt att vara med vid första spadtaget för slussen i 
Södertälje och farleden till Mälaren. 

Vår upphandlade trafik, som omfattar färja, flyg, tåg och buss, skapar möjligheter att resa 
mellan olika delar av landet, där trafiken inte kan bedrivas kommersiellt. Trafikverket 
trimmar och utvecklar transportsystemet genom underhålls- och bärighetsåtgärder samt 
drygt 2000 investerings- och reinvesteringsprojekt. Vi ger också statsbidrag till cirka 7700 
mil enskilda vägar, som underlättar möjligheterna att bo och bedriva företagsverksamhet på 
landsbygden. 

#Minskad påverkan på klimat 

Regeringen har som mål att Sverige ska bli en av de första fossilfria välfärdsstaterna i 
världen, vilket är en av de största utmaningarna för vårt transportsystem. Det krävs 
styrmedel för att driva på utvecklingen mot energieffektivare fordon och transportsätt, en 
mer transporteffektiv samhällsplanering samt en övergång till förnybar energi. Även 
underhåll och byggande av infrastruktur ger upphov till klimatpåverkande utsläpp. Jag har 
därför under året säkerställt att Trafikverket ställer klimatkrav i alla större projekt, med 
målet att minska klimatpåverkan från bygg- och underhållsverksamheten med 15 procent 
till 2020. I juni invigdes teststräckan av elvägen på E16 i Sandviken. Sverige blev därmed ett 
av de första länderna i världen att genomföra tester med elkraft för tunga transporter på 
allmän väg. Det är ett sätt att utveckla miljösmarta transporter i det befintliga vägnätet, och 
det kan bli ett bra komplement till dagens väg- och järnvägstrafik.  

#Ny teknik ger nya möjligheter 

För att bidra till regeringens mål att Sverige ska vara bäst i världen på att använda 
digitaliseringens möjligheter, arbetar vi enligt en digitaliseringsstrategi med flera olika 
insatser. Till våra större pågående digitaliseringsinitiativ hör utvecklingen av ett nytt 
tågledningssystem, ett system för marknadsanpassad planering av kapacitet för 
järnvägstrafik, system för anläggningsdata, byggnadsinformationsmodellering (BIM) och 
införandet av ett EU-gemensamt signalsystem för järnväg (ERTMS). Inte minst inom 
området ny teknik är samarbete med andra parter avgörande för att utveckla 
tillgängligheten i ett hållbart samhälle. Trafikverket deltar i flera olika projekt om 
uppkopplade och självkörande fordon, till exempel Drive Me, vilket är det första storskaliga 
projektet i sitt slag i världen.  

#Trafikverket utvecklas 

Under året har vi fortsatt utvecklingen av Trafikverket. Vi har tagit fram en strategisk karta 
som visar vilka interna förändringar vi behöver göra för att förbättra vår gemensamma 
förmåga. Vi kommer också förenkla styrningen med en tydligare huvudprocesskarta och 
genom att verksamhetsanpassa styrningen för att få den mer synkroniserad mellan olika 
delar av verksamheten. För att stärka och utveckla den gemensamma kulturen har vi tagit 
fram nya värderingar som visar hur vi ska vara och hur vi vill uppfattas: pålitliga, 
engagerade och modiga.  

Kompetensförsörjning är viktigt för att klara våra leveranser, inte bara i Trafikverket utan 
även för dem vi anlitar och samverkar med. I kompetensfrågor jobbar vi tillsammans, såväl 
med högskolor och universitet som med branschen. Vi har under året startat ett 
branschsamarbete om kompetens på järnvägssidan och inlett ett nytt samarbete med 
Trygghetsrådet, i syfte att utröna möjligheterna att anställa medarbetare som lämnar 
Ericsson. 

Under året har cirka 90 nyanlända arbetssökande samt personer med funktionsnedsättning 
börjat sin praktik hos oss. Det främjar mångfald, breddar rekryteringsbasen och ökar vår 
attraktivitet som arbetsgivare.  

Tillsammans med Trafikverkets många kompetenta och engagerade medarbetare och våra 
samarbetspartner ser jag fram emot att fortsätta att utveckla en god tillgänglighet i ett 
hållbart samhälle. 


#Kort om Trafikverket  

Vi arbetar för att skapa ett tillgängligt Sverige, där alla kommer fram 
smidigt, grönt och tryggt. Vårt fokus är ett transportsystem som fungerar för 
alla, både resenärer och näringsliv. Det ska vara enkelt att ta sig till jobb och 
skola, resa på semester och göra affärer. 

En vanlig dag åker närmare 1 miljon människor buss, nästan lika många väljer att cykla, 
4,5 miljoner åker bil och 370000 åker tåg. Varje dag sker 70000 persontransporter med 
vägfärja. Gods och människor ska fram på väg och järnväg, samt till sjöss och via flyg. 

Trafikverkets uppgift är att ansvara för den långsiktiga infrastrukturplaneringen för 
vägtrafik, järnvägstrafik, sjöfart och luftfart samt för byggande och drift av statliga vägar och 
järnvägar. Vi arbetar för ökad tillgänglighet; ett exempel är vår upphandlade trafik som 
omfattar färja, flyg, tåg och buss och skapar möjligheter att resa mellan olika delar av landet, 
där trafiken inte kan bedrivas kommersiellt. Vi prövar också frågor om statligt bidrag till 
svensk sjöfartsnäring.  

Det är viktigt att transportsystemet fungerar smidigt, men det ska också vara grönt och 
tryggt. Vi skapar förutsättningar för att resor och transporter är så miljövänliga som möjligt, 
och att transportsystemet i största möjliga utsträckning bidrar till ökad hälsa. Trafikmiljön 
ska vara trygg för alla och nollvisionen är ledstjärnan: ingen ska riskera att dödas eller 
skadas i trafiken. 

Vi förbereder nu nästa nationella plan för transportsystemets utveckling, 2018–2029. 
Planen utgår från fyrstegsprincipen och arbetet sker i samverkan med regioner, kommuner 
och andra aktörer. Den omfattar medel för drift, underhåll och investeringar. Tillsammans 
med andra aktörer identifierar vi behov och brister i infrastrukturen. Vi föreslår lösningar 
enligt fyrstegsprincipen. Det innebär att man stegvis ser över om behov av transportåtgärder 
kan lösas med mer begränsade och mindre kostsamma åtgärder, innan dyrare om- och 
nybyggnader görs. De första två stegen handlar om att se över transportbehov och 
transportval samt effektivare utnyttjande, medan de sista två stegen handlar om begränsade 
eller mer omfattande om- och nybyggnader. Se Figur 2, sidan 20.  
Vi vill tänka nytt och tänka vidare, men vi gör det inte ensamma. För att kunna skapa ett 
samhälle där resor och transporter fungerar för alla, i dag och i framtiden, arbetar vi i nära 
dialog och samverkan med andra aktörer i samhället.