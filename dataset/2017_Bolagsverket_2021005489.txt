#Generaldirektören har ordet 
 
Bolagsverkets fokus under 2017 har varit en ökad digitalisering, minskad sjukfrånvaro, en 
långsiktig, hållbar finansiering för Bolagsverket samt att skapa förutsättningar för ett tryggt 
företagande.  
 
Vi arbetar med en ökad digitalisering på fler sätt. Under året har Bolagsverket arbetat med 
regeringens uppdrag att införa en digital tjänst för årsredovisningar. Syftet med tjänsten är 
att underlätta företagens uppgiftslämning och effektivisera myndigheters och näringslivets 
informationshantering av årsredovisningarna. Tjänsten öppnar den 26 mars 2018.  
 
Vi inledde året med att sänka avgiften för företrädarärenden som lämnas in via våra digitala 
kanaler och för viss informationshämtning som sker via våra digitala kanaler. Detta gjordes 
som ett led i att stimulera användningen av våra digitala kanaler då vi ser att det ger kunden 
fördelar i form av högre kvalitet och rättssäkerhet. Det ger också Bolagsverket möjligheter 
till en effektivare verksamhet på sikt.  
 
Bolagsverket är den myndighet som ansvarar för registret över verkliga huvudmän. Syftet 
med registret är att försvåra att juridiska personer används för penningtvätt eller finansiering 
av terrorism. Under året har vi arbetat intensivt för att möjliggöra detta register och i 
september öppnade vi den digitala tjänsten för att anmäla verklig huvudman. 
 
Myndigheten arbetar kontinuerligt med att motverka och försvåra möjligheten att utnyttja 
Bolagsverkets system för ekonomisk brottslighet. Det finns ett antal funktioner på plats som 
syftar till att motverka ekonomisk brottslighet och företagskapningar och fler kan behöva 
utvecklas. Under året har vi arbetat än mer med dessa frågor, bland annat genom mer 
information och fler kommunikationsaktiviteter kring hur företagarna kan skydda sig och 
hur de ska göra om företaget blivit kapat. 
 
Det är viktigt att samverka i den offentliga sektorn, för ett tryggt och enkelt företagande med 
digital förvaltning. Samverkan sker både nationellt och internationellt. I myndighets-
samarbetet Starta och driva företag ingår elva myndigheter och där arbetar vi för att ge 
bättre samlad information och service till företagaren. Företagarsajten verksamt.se, där 
Bolagsverket ansvarar för basförvaltning, utvecklas hela tiden. Bolagsverket fortsätter arbetet 
med drift, förvaltning och vidareutveckling av den sammansatta bastjänsten för 
grundläggande uppgifter om företag. Bolagsverket är även en av 22 medlemmar i eSam, e-
samverkansprogrammet. Inom ramen för eSam samverkar myndigheter och SKL, Sveriges 
Kommuner och Landsting, om digitaliseringen av det offentliga Sverige. Under året har vi 
tillsammans med andra myndigheter fått uppdrag av regeringen att delta i en utvärdering av 
ramverk för it-kostnader och att se över möjligheterna att ta emot personer med 
funktionsnedsättning och nyanlända arbetssökande för praktik.  
 
Bolagsverket fortsätter att arbeta för att hålla korta handläggningstider, vilket vi lyckats bra 
med. Att våra kunder är nöjda med Bolagsverkets service och verksamhet visade den 
övergripande kundundersökning (Nöjd Kund Index) som genomfördes under 2016. I början 
av 2018 gör vi en ny kundundersökning. Vi känner oss trygga med att våra kunder är fortsatt 
nöjda då Företagarnas myndighetsranking 2017 visar att Bolagsverket tillsammans med 
Skatteverket är de myndigheter som ger bäst service och bemötande till småföretagare. 
Resultatet är en kvittens på det engagemang och den höga kunskap som finns i 
organisationen.
 
Under 2017 startade ett arbete för att se hur vi kan förbättra arbetsmiljön på Bolagsverket 
för att möta nuvarande och framtida behov. Ett arbete som kommer att fortsätta under 
kommande år. Arbetet syftar till att öka effektiviteten genom ett nytt arbetssätt samt att 
nöjdheten med arbetsmiljön ska öka. Utgångsläget är att vi vill skapa fler arbetsytor för 
samarbete, varierade arbetsuppgifter och mer flexibla arbetssätt. Det vi genomfört hittills har 
tagits emot väl och arbetet fortsätter under nästa år. 
 
Det ekonomiska resultatet för myndigheten blev negativt, -90,1 miljoner kronor. Det var 
88,1 miljoner kronor lägre än 2016 och 8,1 miljoner kronor lägre än den budget som 
fastställdes i regleringsbrevet för 2017.   
 
Slutligen så har Bolagsverket under året fått en ny generaldirektör. Jag började på 
Bolagsverket den 21 augusti och har ett förordnande som sträcker sig till och med den 20 
augusti 2023. Det är med glädje jag har tagit mig an denna roll och ser verkligen fram emot 
kommande år med Bolagsverket.  