#REKTORS FÖRORD 

Den 1 juli 2016 tillträdde jag som ny rektor för Södertörns högskola. En stor del av tiden under de 
inledande månaderna har gått till att lära känna verksamheten och träffa så många lärare, forskare, 
studenter och medarbetare som möjligt. Dels har jag velat få insyn i de olika behov en komplex 
akademisk organisation har, dels har jag velat samtala om min egen bild av - men framför allt andras 
syn på - högskolans identitet och roll. De olika konversationer som startades har varit värdefulla för 
mig att återkomma till, särskilt då 2016 blev ett världspolitiskt händelserikt år. Genom Södertörns 
högskolas bidrag till kunskapsutveckling och fokus på medborgerlig bildning har jag under året blivit 
påmind om vikten av vårt lokala och globala samhällsansvar. Att vara en plats för kritiska samtal om 
vår tids stora frågor har känts och känns väldigt angeläget i en tid av faktaresistens och förekomst av 
åsiktsbubblor och vetenskapsförnekelse. 
 
Jag har axlat ett uppdrag som rektor för en högskola med engagerade studenter och lärare, hög 
forskningskvalitet och en ekonomi i balans. Allt detta gör mig förstås mycket hoppfull och optimistisk 
för framtiden. Högskolan har en rimlig balans mellan verksamhetsområdena forskning och utbildning. 
En markör för kvalitet i utbildningen är att vi har en hög andel disputerade lärare. 
 
Året har även inneburit arbete med våra forsknings- och utbildningsstrategier. I olika sammanhang har 
grundförutsättningarna för resursfördelning och satsningar diskuterats, både i kollegiala organ och i 
linjeorganisationen, och resonemangen fick en tydlig tankeram efter att regeringens 
forskningspolitiska proposition presenterades i november. För Södertörns högskola kan jag inte säga 
annat än att den inriktning som ges i forskningspropositionen Kunskap i samverkan – för samhällets 
utmaningar och stärkt konkurrenskraft, är positiv. Som en del i att höja basanslagen för lärosätena 
sätts en miniminivå för anslaget för forskning och forskarutbildning år 2018 till 12 000 kr per 
helårsstudent. För Södertörns högskola, med mer än 6000 helårsstudenter, så innebär det en mycket 
välkommen förstärkning från dagens 57 mkr till cirka 77 mkr. Det är också mycket välkommet att de 
medel som går att söka inom humaniora och samhällsvetenskap ökar. Vi bör kunna konkurrera 
framgångsrikt där och öka vår totala forskningsvolym. Högskolan kan också peka på framgångar under 
2016 hos Vetenskapsrådet, Riksbankens Jubileumsfond, Formas och andra externa finansiärer. Det 
omfattande forskningsprojektet ”Att återskapa förorten i fragmenterade landskap” som beviljades 
medel i år kommer att pågå i tre år och genomförs tillsammans med näringslivet. Budgeten är på drygt 
32 mkr och KK-stiftelsen och medverkande företag står för cirka 85 procent. Resterande del finansieras 
av Södertörns högskola. 
 
Propositionen betonar samverkan starkt och med inriktningen på de strategiska områden som förs 
fram så har Södertörns högskola mycket att bidra med, både när det är fråga om exempelvis hållbar 
samhällsutveckling och migration. Forskare på högskolan är redan mycket engagerade i sådana 
projekt. Det passar också särskilt bra in i uppdraget att vara en del i utvecklingen av södra Stockholm, 
som sedan starten är ett viktigt tema för oss: själva placeringen av högskolan här i Flemingsberg. Vi är 
just här av en anledning, att vara en motor i samhällsutvecklingen i södra Stockholm. Högskolan 
bedriver forskning och utbildning i nära samverkan med regionen; alltifrån stadsutveckling, skola och 
kulturliv. 

Ordet ”samverkan” kan betyda många olika saker, inte bara entreprenörskap i teknik och medicin. 
Högskolans samverkan med det omgivande samhället kretsar kring projekt om stadsutveckling, 
utbildning av brobyggare med den romska minoriteten, forskning som anknyter till skolan och 
lärarutbildningen, samarbeten med muséer, konsthallar, och ideella föreningar samt bidrag till 
samhälls- och kulturdebatt i bland annat dagspress och andra medier. Det här är frågor vi skulle vara 
engagerade i under alla omständigheter. Oavsett hur de syns eller inte syns i till exempel den indikator 
för samverkan som ska tas fram så betyder forskningspropositionen att uppmärksamheten och 
resurserna för att arbeta med sådana frågor kommer att öka. 
 
Det är också klart att om det är någonstans man ska vara i Stockholmsområdet de närmaste åren så är 
det i Flemingsberg! Här byggs och satsas stort, och utvecklingen kommer att gå fort. Här har Södertörns 
högskola en självklar roll att spela. Det här är också ett exempel på att vi är framgångsrika i vår 
samverkansuppgift; vi tog till exempel ett rejält kliv uppåt i VINNOVAs utvärdering av lärosätenas 
samverkansarbete. 
 
Att utveckla och konsolidera polisutbildningen är något som kommer att uppta oss under de närmaste 
åren. Om grundutbildningen till polis skulle omvandlas till en högskoleutbildning skulle det också 
rymma spännande möjligheter där många ämnen skulle kunna bidra. Att identifiera de områden inom 
högskolan som kan tydliggöras och förbättras är nyckeln till framgång och måluppfyllelse och jag kan 
konstatera att det är med stor tillfredsställelse som jag kan se tillbaka på 2016. 
 

#SÖDERTÖRNS HÖGSKOLA 2016 

Södertörns högskola har som uttalad vision att ”bidra till en hållbar samhällsutveckling genom 
forskningsframsteg, bildning och kritiska samtal om vår tids stora frågor” och under året har arbete 
med att förverkliga högskolans vision fortsatt. En del av det arbete som genomförts under 2016 
beskrivs nedan. 
 
#Södertörns högskola 20 år – en kunskapsresa i samtiden 

För att fira att det gått 20 år sedan högskolans verksamhet startade har olika aktiviteter arrangerats 
under jubileumsåret 2016. Tanken med jubiléet har varit, dels att reflektera en 20-årig akademisk 
”samtid” där dåtid, nutid och framtid samexisterar, dels att synliggöra högskolans rika produktion och 
mångfald i forskning, utbildning och samverkan. I mars lanserades ett specialnummer av tidskriften 
Baltic Worlds där högskolans viktiga bidrag till Östersjö-och Östeuropaforskningen presenterades och 
diskuterades. I juni släpptes en särskild jubileumsbok på temat SH öppnar världar, där platsens 
betydelse står i centrum och högskolans tillblivelse, identitet och framtidsvisioner utgör viktiga 
beståndsdelar. En sommarfest för alla medarbetare vid högskolan ägde rum i början av juni. Under 
hösten bjöd Samtidshistoriska institutet in till ett vittnesseminarium på temat Levande campus – 
utmaningar och möjligheter för Södertörns högskola i den nya stadskärnan Flemingsberg.  
Avslutningsvis stod högskolan värd för en rad aktiviteter på temat yttrandefrihet och fredlig, hållbar 
utveckling i samband med Om sanningen ska fram – en vecka om yttrandefrihet och fred, som hölls i 
början av oktober. En konferens som genomfördes i samarbete med Arbetets museum, EU-kontoret , 
Svenska institutet och Yennenga progress. 
 
#SER2015 – Södertörn Evaluation of Research 2015 

Södertörns högskola har under 2015 och 2016, i likhet med många andra svenska lärosäten, genomfört 
en extern utvärdering av all forskning vid högskolan, med ämnesmiljöerna som bas. SER2015 är 
högskolans första externa forskningsutvärdering och syftet var att identifiera styrkor och svagheter i 
högskolans forskning. Fyra paneler bestående av sakkunniga utvärderade områdena humaniora, 
naturvetenskap, samhällsvetenskap och teknik. Fokus för utvärderingen var forskningens kvalitet och 
genomslag i ett nationellt och internationellt perspektiv. Resultatet från SER2015 visar att Södertörns 
högskola redan har forskning av hög - ibland högsta internationella klass - framför allt inom humaniora. 
Den visar också att Östersjö- och Östeuropatemat har ett gott fotfäste inom de flesta ämnesmiljöer. 
 
#Kvalitetssäkring av utbildningar 

Södertörns högskola har under året påbörjat ett arbeta med att inventera och förstärka det interna 
kvalitetsarbetet. Inom ramen för detta arbete har en kvalitetspolicy arbetas fram och vid mötet i maj 
beslutade högskolestyrelsen om kvalitetspolicyn, som omfattar utbildning, forskning och samverkan. 
Med anledning av det nya nationella kvalitetssäkringssystemet för högutbildning, där en stor del av 
ansvaret flyttats till lärosätesnivå, har Fakultetsnämnden fått i uppdrag att ta fram en plan för intern 
kvalitetsuppföljning och utvärdering av utbildning. 
 
#Arbetet med jämställdhetsintegrering 

Södertörns högskola har i likhet med övriga lärosäten i Sverige fått i uppdrag av regeringen att arbeta 
med jämställdhetsintegrering. Rektor har därför under 2016 fattat beslut om att inrätta en kommitté 
för jämställdhetsintegrering med representanter från institutionerna, Fakultetsnämnden, SöderS och  
förvaltningen. Kommitténs uppdrag är dels att genomföra en probleminventering under 2016, dels 
upprätta en plan för arbetet med jämställdhetsintegrering för perioden 2017 – 2019, som ska lämnas 
till regeringen. 
 
#Högskolans arbete kring flyktingar och nyanlända 

Engagemanget för flyktingar och nyanlända har varit stort vid högskolan och under det gångna året 
har flera olika satsningar initierats. Redan hösten 2015 gjordes en direktutlysning av rektorsmedel på 
temat flyktingsituationen. Den följdes våren 2016 av en andra utlysning. Dessa båda utlysningar riktade 
sig till forskare och lärare vid högskolan som ville komma med förslag och söka medel för 
forskningsprojekt och forskningsinitiativ om flyktingsituationen i Sverige och Europa. Sammanlagt 14 
ansökningar, varav elva beviljades medel utifrån kriterierna genomförbarhet, samverkanspotential och 
strategiskt värde för högskolan. Därtill har rektor under året fattat beslut om medlemskap i Scholars 
at Risk, som är ett internationellt nätverk som arbetar för att skydda och värna hotade akademiker 
samt stödja den akademiska friheten. Utifrån det regeringsuppdrag om att som myndighet ta emot 
nyanlända flyktingar för praktik har högskolan under 2016 tagit emot praktikanter. Högskolans mål är 
att fram till sommaren 2017 ha tagit emot 20 nyanlända praktikanter. 
 
Under året har Södertörns högskola även aktivt medverkat i det pilotprojekt för asylsökande 
specialistläkare som startades i januari 2016 på initiativ av två tidigare professorer vid Karolinska 
Institutet (KI). Projektet sker i samverkan mellan högskolan, KI och Länsstyrelsen i Stockholms län, där 
Södertörns högskola är involverad i intensivundervisning i svenska, som var ett delmoment. 
Deltagarna, som identifierades med hjälp av Migrationsverket, kommer våren 2017 att genomföra 
Socialstyrelsens kunskapsprov för utfärdande av läkarlegitimation. 