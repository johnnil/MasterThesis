#Generaldirektören har ordet 

Försäkringskassan har ett mycket viktigt samhällsuppdrag genom att vi beslutar om och 
betalar ut ersättningar från socialförsäkringen som många människor är beroende av för 
att klara sin försörjning. Att detta görs med hög rättssäkerhet är givetvis nödvändigt. 
Därför är rättssäkerhet tillsammans med service och produktivitet de områden som vi 
fokuserar på för att öka kvaliteten i vårt arbete. Den statliga värdegrunden är vår 
självklara utgångspunkt. Målet är rätt ersättning till rätt person i rätt tid. Det är det som 
bygger allmänhetens förtroende för Försäkringskassan. Förtroendet har nu legat relativt 
stabilt de senaste två åren efter några års uppgång. 

Det är glädjande att vi kan se en positiv utveckling av rättssäkerheten i våra kvalitets-
uppföljningar. Detta påverkar bland annat utvecklingen av sjukpenningtalet som för 
första gången sedan 2010 nu går ner. Det innebär att fler nu är tillbaka i arbete, vilket är 
positivt ur många aspekter, inte minst för den enskilde. Samtidigt har detta inneburit att 
antalet avslag har ökat och att fler har begärt omprövning eller överklagat sina beslut. 
Men en lägre andel beslut än tidigare ändras efter en ny prövning, vilket är ett kvitto på 
att rättssäkerheten förbättras. Det är dock viktigt att vi arbetar för att de enskilda har rätt 
förväntningar och förstår våra beslut. Det kan vi åstadkomma genom att öka allmän-
hetens kunskap om försäkringens villkor och om Försäkringskassans uppdrag. 

För att ytterligare stärka rättssäkerheten har Försäkringskassan de senaste åren 
intensifierat arbetet mot bidragsbrott. Det gäller till exempel inom assistansersättningen 
och det statliga tandvårdsstödet. Majoriteten av alla assistansanordnare och vårdgivare 
är seriösa. Men det händer att pengar betalas ut felaktigt och oavsett hur mycket pengar 
det gäller och om det är medvetet eller omedvetet är det aldrig acceptabelt. Våra 
insatser måste därför riktas mot alla former av felutnyttjande. 

Vi värnar om att försäkringen ska fungera enligt lagstiftarens intentioner och vi har i 
uppdrag att signalera om så inte är fallet. Vi lämnade därför i höstas in en skrivelse till 
regeringen avseende assistansersättningen. Detta med anledning av konsekvenserna av 
en dom från Högsta förvaltningsdomstolen som kom i somras, där rättstillämpningen 
delvis ändrades och fick svåröverskådliga konsekvenser för de försäkrade. Regeringen 
har med anledning av skrivelsen lämnat ett förslag om lagändringar till riksdagen som 
bland annat innebär att den tidigare tillämpningen återställs. 

Vi har också uppmärksammat regeringen på ett problem med dagens sjukförsäkrings-
regler. Det rör den grupp av människor som varit sjukskrivna länge och som i princip 
saknar förutsättningar för att kunna arbeta, men som med nuvarande regelverk inte har 
rätt till sjukersättning. Vi föreslår bland annat en ökad möjlighet till individuell hänsyn 
på grund av ålder och sjukdom. Även här har regeringen aviserat att de kommer att 
återkomma med förslag till åtgärder. 

Vår satsning på rättssäkerhet har dock medfört att produktiviteten ännu inte utvecklats 
lika positivt. Här påverkar också den höga personalomsättningen och rekryteringarna 
som är ett problem för oss. 

Det är även viktigt att vi är tillgängliga och ger medborgarna god service. Efter en 
organisationsförändring har tillgängligheten i telefon blivit bättre och väntetiderna har 
kortats inom så gott som alla områden. De som ringer till oss får prata med en hand-
läggare direkt om sitt ärende. En förutsättning för fortsatt utveckling av vår service är 
digitalisering. Självbetjäningstjänsterna inom föräldraförsäkringen är ett exempel där de 
flesta föräldrar nu väljer att göra sina ansökningar digitalt. Arbetet med att utveckla de 
digitala kanalerna för de försäkrade fortsätter, men det handlar också om att öka 
automatiseringen i handläggningen och att minska antalet felaktiga utbetalningar. Här 
har tydliga steg tagits under året inom bland annat assistansersättningen och sjuk-
försäkringen. 

Vårt arbete på IT-området var en viktig anledning till att regeringen valde att ge oss 
uppdraget att samordna säker IT-drift åt andra myndigheter. Att vi får detta förtroende 
är mycket positivt. 

Arbetet med socialförsäkringen kräver stort engagemang och kunnande. Det är därför 
glädjande att årets medarbetarundersökning bekräftar att detta finns i vår organisation. 
Medarbetarna uppfattar att de har rimliga förutsättningar för sitt arbete och cheferna får 
bra betyg för sitt bidrag till detta. Även den interna sjukfrånvaron minskar. Det är bra. 
Försäkringskassan ska vara en attraktiv arbetsgivare. Men vi står också inför betydande 
utmaningar, framför allt när det gäller att säkra den långsiktiga personalförsörjningen 
eftersom konkurrensen om personal är stor på vissa orter i landet. Vi strävar därför 
aktivt efter att rekrytera på andra orter där konkurrensen är mindre. 

 
#Vårt uppdrag  

Försäkringskassans uppdrag är att administrera en stor del av den 
svenska socialförsäkringen. Socialförsäkringen omfattar i stort sett alla 
som bor eller arbetar i Sverige. Den är en viktig del av de offentliga 
trygghetssystemen med stor betydelse för enskilda, hushåll och företag 
och därmed hela samhällsekonomin. 

Försäkringskassans verksamhet ska vara effektiv och rättssäker samt präglas av god 
service och hög tillgänglighet. Regelverket ska tillämpas korrekt. Enskilda och företag 
ska få rätt ersättning i tid och det stöd de behöver för att kunna ta tillvara sina rättig-
heter och fullgöra sina skyldigheter. 

#Myndigheten Försäkringskassan 

Försäkringskassan bestod i december 2017 av styrelse, generaldirektör och elva 
avdelningar. Försäkringskassan har även en internrevision och ett allmänt ombud. 

Försäkringskassan är organiserad i försäkringsavdelningar och övriga avdelningar. Det 
primära ansvaret för kontakter med de enskilda ligger inom försäkringsavdelningarna, 
som i huvudsak ansvarar för att 

* besluta om och betala ut försäkringsförmåner och ersättningar 
* ge information och service till enskilda 
* motverka felaktiga utbetalningar 
* motverka brott mot socialförsäkringen. 

Övriga avdelningar har en stödjande eller styrande funktion för verksamheten. 

Under året har myndigheten genomfört en omorganisation som innebär att den tidigare 
indelningen av verksamheten i livssituationer, som leddes av kundansvariga, har tagits 
bort. Även avdelningen för gemensamma kundfrågor har upphört. Från och med april 
2017 har den tidigare kundcenterverksamheten integrerats i försäkringsavdelningarna. 
Detta innebär att handläggning och inkommande kundkontakter så som telefonsamtal 
hålls samman. Avsikten med förändringen har varit att ge bättre service och skapa en 
mer flexibel verksamhet som kan anpassas till variationer i mängden inkommande 
samtal och ärenden. 

Vid utgången av 2017 hade Försäkringskassan cirka 13 800 anställda vid arbetsplatser 
på cirka 90 orter i Sverige. 

Försäkringskassan leds av en styrelse som är utsedd av regeringen. Ann-Marie Begler 
är generaldirektör för myndigheten. 

#Styrelsen 

Försäkringskassans styrelse har fullt ansvar för verksamheten, och generaldirektören är 
ansvarig inför styrelsen. Till och med den 31 mars 2017 bestod styrelsen av sex 
ledamöter och två personalföreträdare. Mandatperioden sträcker sig till och med den 
28 februari 2019. Den 1 april 2017 tillträdde Clas Olsson och Göran Stiernstedt som 
styrelseledamöter med mandatperiod till och med den 31 mars 2020. 

Styrelsen har under året haft tio sammanträden, varav ett telefonsammanträde. Styrelsen 
har även gjort fyra besök i olika delar av verksamheten. 