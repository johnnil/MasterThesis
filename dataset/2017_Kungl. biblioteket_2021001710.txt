#Riksbibliotekariens inledning 

”Det finns än så länge inga fungerande tidsmaskiner men visst kan du på flera sätt 
komma bra nära i alla fall informationsmässigt genom att besöka Kungliga 
biblioteket i Stockholm.” Så skriver Aftonbladets sportjournalist Patrik Brenning i 
en längre artikel1 där han letar fram de försvunna statuterna till det åtråvärda 
fotbollspriset Guldbollen som Zlatan Ibrahimović fått 11 gånger hittills. I 
Stockholms-Tidningen den 13 november 1946 hittar Patrik Brenning en artikel 
där det framgår att priset ”endast kan erövras en gång av samme idrottsman”. 
Artikeln har rubriken Glömda skriften som kunde rånat Zlatan. 
Hungerupproret i Västervik 1917 och demokratins genombrott i Sverige är temat 
för föreställningen Liket rör sig. Föreställningen sattes under hösten upp av 
amatörteaterföreningen Teaterskeppet i Västervik. Under manusarbetet 
tillbringade Carsten Palmær två och en halv vecka på KB för att samla material.2 

Fantasyförfattaren Sara Bergmark Elfgren fick sitt genombrott 2011 med romanen 
Cirkeln. När hon, med anledning av sin senaste rysare Norra Latin, blir intervjuad 
av Sam Sundberg3 beskriver hon hur hon bland annat djupdykt i KB:s 
tidningsarkiv för att lära sig allt om excentriska lärare, hur området runt skolan 
förändrats och om barnmumien som fanns i biologisalen ända in på 2000-talet. 

Det här är tre lite oväntade exempel på hur nationalbibliotekets samlingar länkar 
samman historia med nutid. Vi bär samhällets minne och underlättar upptäckter av 
och förståelse för ursprung och sammanhang. Det handlar självklart om forskare 
som använder KB:s samlingar men även om journalister och andra som i likhet 
med ovanstående användare söker fakta som i vissa fall endast finns bevarade här 
på nationalbiblioteket.  

Vi vet inte vad i våra samlingar som kommer att vara viktigt i framtiden. Det är 
därför en fungerande pliktlagstiftning, där vi samlar in allt som publiceras, är så 
viktig. I september överlämnade vi vår studie Plikten under lupp! till regeringen. 
Studien konstaterade att dagens pliktexemplarlagstiftning har stora brister och 
måste revideras. Allt fler publikationstyper kan inte samlas in. Av upphovsrätts-
liga skäl är dessutom det elektroniskt insamlade materialet endast tillgängligt i 
KB:s lokaler i Stockholm. Därmed försvåras forskning på landets lärosäten. Det 
här är en fråga som behöver fortsatt uppmärksamhet. 

För invånarna är det viktigt att det finns en god biblioteksservice över hela landet 
och i livets alla skeenden. Under året presenterade sekretariatet för en nationell 
biblioteksstrategi sin stora omvärldsrapport Den femte statsmakten. Det 
omfattande underlaget ligger nu till grund för det fortsatta arbetet. En första 
version av strategiförslaget presenteras i maj 2018, för att sedan slutredovisas i 
mars 2019. I omvärldsrapporten belyses flera centrala frågor kring 
biblioteksutveckling. Demokrati, utbildning, digitalisering och tillgängliggörande 
är några av nyckelorden. 

För ett år sedan fick KB i uppdrag att samordna arbetet för öppen tillgång till 
vetenskapliga publikationer. Det är ett viktigt arbete. Forskningsresultat bör vara 
såväl sökbara och tillgängliga som kompatibla och återanvändbara. Här har ett 
brett arbete inletts där flera olika aktörer samverkar.  

”I en tid präglad av avancerad informationsteknik och ökad internationalisering är 
Sverige en föregångare när det gäller tillgänglighet och användning av text, bild 
och ljud.” Så inleds KB:s vision för år 2025. Visionen tydliggör vad vi vill 
åstadkomma och för att den ska bli verklighet har vi riktat in oss på sex 
fokusområden. 2017 var vårt första verksamhetsår utifrån Vision 2025.  

Nyttan av våra samlingar och tjänster uppstår, precis som i de inledande 
exemplen, vid användningen. Därigenom bidrar vi till forskning och demokratisk 
samhällsutveckling. 

 
#Samla in 

KB ska enligt instruktionen: 

* ta emot … den svenska tryckproduktionen i dess helhet och sådana dokument 
för elektronisk återgivning som avses i § 10 första stycket lagen (1993:1392) 
om pliktexemplar av dokument, 

* ta emot … pliktexemplar av filmer, fonogram, videogram, sådana dokument 
för elektronisk återgivning som avses i § 14 tredje stycket lagen om 
pliktexemplar av dokument och upptagningar av ljud, radio- och 
televisionsprogram, 

* fullgöra de uppgifter som följer av lagen (1993:1392) om pliktexemplar av 
dokument och förordningen (2008:1420) om pliktexemplar av dokument. 

#Målbild 2020 

KB:s målbild 2020 med tillhörande verksamhetsplan har sex fokusområden för 
perioden 2017–2019. Till prestationsområdet samla in kan mål som handlar om 
tydlighet i samlingsbyggandet kopplas. Det handlar om att KB ska samla in och 
beskriva materialet efter materialoberoende principer och processer, att e-
pliktlagen ska vara fullt implementerad, att KB:s nationella roll i 
samlingsbyggande och förvärv är klargjord samt att ett underlag för ny samlad 
pliktlagstiftning har tagits fram och beredskap för implementering finns. 

#Mediernas utveckling  

Medieutvecklingen drivs av mediernas och samhällets digitalisering. Gamla 
begreppsapparater, skapade i en tid med tydligt avgränsade medietyper och 
väldefinierade aktörer, fungerar dåligt i den digitala domänen. Traditionella 
begrepp som bok, tidning, tv, radio och film får nya betydelser på webben, där 
text, ljud och bild blandas på ett sätt som är omöjligt i den fysiska utgivningen. 
Genom att den tekniska utvecklingen gjort det möjligt för fler aktörer att publicera 
sig har också traditionella förlag och andra medieföretags roll förändrats. En del i 
denna förändring är en ökad interaktivitet mellan publicist och konsument. 
Webben utgör en länkad och ständigt föränderlig struktur av publiceringar, 
kommentarer och vidarelänkningar. På webben utvecklas också nya medieformer 
som saknar motsvarighet i den fysiska utgivningen. Framväxten av sociala medier 
är det tydligaste exemplet på det.  

#KB:s pliktstudie Plikten under lupp! 

I regleringsbrevet för 2017 fick KB i uppdrag att genomföra en studie som 
övergripande skulle belysa dagens publicerings- och medielandskap med fokus på 
pliktbibliotekens möjligheter att samla in och tillgängliggöra relevanta 
publikationer. KB överlämnade studien, Plikten under lupp! till Regeringskansliet 
den 30 september 2017.  

I studien framgår att dagens pliktexemplarslagstiftning har stora brister och 
behöver revideras. Bristerna grundar sig dels i de principiella skillnader som 
föreligger mellan lagen (1993:1392) om pliktexemplar av dokument och lagen 
(2012:492) om pliktexemplar av elektroniskt material (e-plikt), dels i att 
lagstiftningen i sin helhet ligger i otakt med medieutvecklingen. Resultatet har 
blivit en ologisk och haltande samlingsuppbyggnad, där allt fler publikationstyper 
inte kan samlas in, och där det elektroniska materialet endast kan nås från KB:s 
lokaler. En utgångspunkt för en revidering av pliktlagstiftningen måste vara att 
principerna för vad som ska samlas in är format- och medieoberoende, och att 
samhällets tillgång till pliktinsamlat material radikalt förbättras.  

#Omvärldsfaktorer som påverkar insamlandet av tryckt pliktmaterial 

Dagspressen kämpar med vikande prenumerationer på tryckta upplagor och höga 
kostnader för utveckling av digitala plattformar. Antalet prenumeranter av tryckta 
dagstidningar i storstäderna minskar radikalt, medan läsarna visar på ett ökande 
intresse för lokalpressen. För att kunna överleva börjar publiceringsbranschen se 
över möjligheten till mer strategiskt samarbete både redaktionellt och 
kommersiellt samt mellan olika koncerner.  

De digitala annonsintäkterna ökade markant för morgonpressen under året. Det 
gäller både storstads- och lokalutgivningen. Detta kan tolkas som en viss 
tillvänjning även för den digitala annonseringen. För några år sedan var e-
tidskrifterna få och bestod i många fall av digitala kopior av den tryckta 
versionen. Nu har utvecklingen gått mot mer fristående digitala lösningar, i vissa 
fall som premiumlösningar för prenumeranter.  

Tendensen med ett ökat antal publiceringstjänster som agerar mellanhänder 
mellan beställare och utförare av tryckeritjänster håller i sig. Affärsmodellerna 
och typ av aktör varierar. Ibland sker tryckningarna utomlands utan att beställaren 
har möjlighet att påverka beslutet. I vissa fall sköter dessa tjänster också 
marknadsföring och försäljning. Publiceringstjänsterna är idag inte 
pliktleverantörer. Läggs tryckteknikens utveckling till, som medger kontinuerlig 
framställning av en minimal upplaga, finns en alltmer omfattande flora av 
utgivare att kartlägga och informera om pliktfrågor.  

För att överleva styr många tryckerier sin utveckling mot automatiserade 
helhetslösningar (och kommunikation) på sina webbplatser. Det blir allt vanligare 
med webbshoppar och kommunikation direkt över webben. Kundkretsen består av 
både föreningar, företag och privatpersoner.  

Storformatslösningar är fortfarande av intresse för många kunder. Affischer, 
broschyrer och andra trycksaker som hör vardagen till produceras som aldrig förr. 
Direktreklam, kataloger och kundtidningar är mer efterfrågade än någonsin. Men 
för vissa kategorier har en del produktion gått över till digitala lösningar. 

Kännetecknande för tryckeribranschen idag är också samarbete mellan olika 
tryckerier nationellt och internationellt. Ett tryckeri som har specialiserat sig på 
digitalt tryck kan då lägga ut den beställda offsettryckningen på ett annat tryckeri 
eller på ett online-tryckeri. 

#Tryckta pliktleveranser 

Under året konstaterades en viss nedgång i inflödet av det tryckta materialet. Detta 
gäller såväl tidskriftshäften som kartor, bilder av olika slag och musiktryck. Det är 
för tidigt att bedöma om är en nedåtgående trend eller en tillfällig nedgång.  

#Böcker (monografier) 

Antalet pliktlevererade böcker minskade något totalt sett, men mängden 
pliktlevererade barnböcker var fortsatt många. Barnboksutgivningen har 
fördubblats sedan millennieskiftet och än finns inget som tyder på någon 
avmattning. Se tabell 11. 

Pocketutgivningen har däremot fallit påtagligt under året. Orsaken är en generell 
nedgång i detaljhandeln men också konkurrensen från strömmade böcker.  

#Dagstidningar 

Det mottagna antalet dagstidningsnummer och löpsedlar var obetydligt mindre 
under året jämför med tidigare. Vid utgången av 2017 finns det 350 titlar som KB 
räknar som dagstidningar. Dessa 350 titlar trycks på 35 tryckerier. Se tabell 11. 

Antalet reklamationer som KB har gjort under året på grund av uteblivna 
leveranser av dagstidningar uppgick till 696 – en nedgång jämfört med föregående 
år (2016: 807). Detta tyder på en förbättring av tryckeriernas leveranser.  

#Tidskrifter  

Inflödet av tidskriftsnummer till KB minskade något under året. Det finns en 
tendens till att antalet utgivna nummer per år minskar. Se tabell 11. 

Det gjordes omfattande reklamationer av luckorna i samlingarna. Totalt har KB 
reklamerat 723 saknade tidskriftsnummer under året, vilket är en ökning jämfört 
med föregående år (2016: 450). Under året vidareutvecklades arbetet med att 
skapa effektiva reklamationsrutiner och förebyggande informationsinsatser 
inleddes.  

#Vardagstryck  

Efter tre år av ökat inflöde minskade pliktlevererat vardagstryck och 
pliktlevererade affischer med cirka 9 procent. Det är svårt att bedöma om KB 
erhåller allt pliktmässigt vardagstryck. Det speciella med vardagstrycket är att det 
ofta ges ut av företag och organisationer vars huvudsakliga uppgift är en annan än 
att producera trycksaker. Materialets karaktär ökar också svårighetsgraden att 
undersöka och bevisa om material saknas. Se tabell 11. 

KB påbörjade under året insatser för att fånga upp nya leverantörer och informera 
dem om deras leveransskyldighet samt att kartlägga och analysera olika 
målgruppers publicering.  

#Kartor, bilder, vykort och musiktryck  

Inflödet av bilder och vykort har mer än halverats sedan tidigare år. En trolig 
anledning är att användningen av tryckta bilder och vykort minskar i samhället i 
stort. En liten minskning av pliktlevererade kartor och musiktryck kan också 
noteras.

Det sker varje år en minskning av insamlade kartor. Detta beror till stor del på att 
utgivare med tidigare omfattande produktion av tryckta kartor antingen har 
övergått till on-demandproduktion eller digital publicering via interaktiva 
databaser, en form som idag inte är leveranspliktig. En insamling av dessa 
databaser skulle dock bli omfattande och tekniskt sett komplicerad att underhålla. 

#Omvärldsfaktorer som påverkar insamlandet av audiovisuellt pliktmaterial  

Det länkade och internationella medielandskapet medför svårigheter att urskilja 
vad som utgör det nationella mediematerialet. Att producera och publicera över 
internet är idag inte längre exklusivt enbart för betydande och yrkesmässiga 
aktörer. Istället utmanas dessa av privat publicering. På så sätt upphör den 
traditionella marknadsdominansen av yrkesmässiga aktörer. Vad som är privat 
eller professionellt utgivet blir svårare att fastställa.  

Sociala medier och meddelandetjänster upptar allt större plats i det digitala 
medielandskapet och är en del av mångas vardag, där allt fler ständigt är 
uppkopplade. Traditionella medieföretag flyttar till sociala medier där användarna 
finns.  

Även i den fysiska domänen är den som önskar att publicera t.ex. musik och film 
inte längre beroende av de etablerade förlagen eller andra traditionella 
medieaktörer. Elektroniskt material kan vara komplement till den fysiska 
utgivningen eller en ersättning för denna. Informationen skräddarsys och 
individualiseras efter personliga intressen och preferenser.  

Användningen av nätbaserade prenumerationstjänster för nyheter, ljudböcker, 
musik och film ökar. Mediekonsumenten går successivt från att förvärva fysiska 
publikationer, eller digitala filer, till att i allt större utsträckning betala för tillgång 
till ett innehåll. Detta innebär att försäljningen av fysiska objekt och digitala filer 
minskar. Vad som är tillgängligt i en tjänst vid en viss given tidpunkt styrs av 
medietjänstens ägare.  

En del av svårigheterna kring inkrävningen av svenska fonogram ligger i att 
lagstiftningen upplevs som otydlig i fråga om det är utgivaren eller distributören 
som är skyldig att lämna pliktexemplar. Enligt dagens pliktlagstiftning ska fysiska 
fonogram och interaktiva medier lämnas av utgivaren förutsatt att publikationen 
pressats i Sverige. Större delen av utgivarna låter idag pressa sina publikationer 
utomlands, vilket utifrån aktuell pliktlagstiftning innebär att det är distributören av 
publikationen, och inte utgivaren, som ansvarar för att lämna pliktexemplar. Detta 
fungerar dock ibland dåligt i praktiken, med uteblivna leveranser som följd. 

Teknikutvecklingen är snabb och nya teknologier kompletterar varandra. Virtuell 
verklighet (VR) och förstärkt verklighet (augmented reality, AR) är två tekniker 
som är under stark utveckling. Film- och musikleverantörer befinner sig i ett 
sammankopplat system av producenter, säljare, nätverksoperatörer/distributörer 
och andra som är mer eller mindre beroende av varandra.  

#Film/video  

Antal inkomna pliktexemplar av film och video var ungefär detsamma under 2017 
som året före. Se tabell 11. Många mindre leverantörer, framför allt de som 
producerar informations- eller skolfilm, använder sig i allt större utsträckning av 
digitala distributionssätt. Antalet fysiska utgåvor kommer troligen fortsätta 
minska successivt. De större kommersiella bolagen ligger vanligen på samma 
leveransnivå som föregående år. 

Dagens digitala biografvisningar utgår från filer och inte från fysiska dokument. 
Därför omfattas inte digitalt biografvisad film av lagen (1993:1 392) om 
pliktexemplar av dokument. Digitalt biografvisad film uppfyller inte heller 
kriterierna för e-plikt.  

#Musik och ljudböcker  

Ljudboksutgivningen har blivit en stor framgång i Sverige. Från detta år finns inte 
bara återutgivna ljudböcker utan även innehåll skrivet direkt för elektronisk 
publicering. Strömmande publicering ligger också bakom den ökande 
försäljningen av böcker. Det förefaller dock som att det huvudsakligen är 
parallellutgivna böcker som ingår i prenumerationstjänsterna.  

Teknikutvecklingen, med bättre plattformar samt bredband med hög kapacitet, har 
gjort musiken ytterligare tillgänglig, inte bara för nedladdning utan även för 
strömning via nätbaserade tjänster. KB har löpande arbetat med nya metoder för 
att få in den endast digitalt distribuerade musiken.  

Den analoga utgivningen av vinylskivor och ljudkassetter ligger på en jämn nivå 
jämfört med föregående år, medan cd har ökat något. Även de mer udda formaten 
(exempelvis samlingsboxar) har påvisat en uppgång i utgivningen.  

Ljudboksbranschen går mer och mer över till digital publicering (främst 
strömmad). Men det kommer fortfarande en hel del utgivning på cd-skivor. KB 
har under året retroaktivt fått cd-böcker från ett stort förlag, vilket bidragit till att 
inflödet ändå är i stort sett oförändrat jämfört med tidigare år. 

#Spel 

Det är välkänt att den aktuella lagstiftningen om pliktleverans inte täcker digitalt 
distribuerade spel, vilket utgör majoriteten av den svenska spelproduktionen idag. 
Det som ges ut i fysisk form är främst de stora produktionerna till vanliga 
konsoler. Mängden inkomna pliktexemplar är därför nedåtgående.  

Under året har fokus lagts på att ta in kringmaterial i form av spelrelaterade videos 
samt att på olika sätt uppmärksamma frågan om risken för framtida förlust av 
spelkulturarvet.  

KB har under 2017 fortsatt arbetat för att involvera aktörer inom spelbranschen 
och arkivsektorn samt knutit kontakter med utländska aktörer inom digitalt 
bevarande. Syftet har varit att synliggöra de juridiska och tekniska utmaningarna 
och att presentera förslag på lösningar kring insamlingen och bevarandet. 