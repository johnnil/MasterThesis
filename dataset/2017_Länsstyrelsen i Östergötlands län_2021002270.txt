#Landshövdingen har ordet 

Länsstyrelsen arbetar inom en stor mängd verksamhetsområden. Det bidrar till en 
spännande och lärorik arbetsplats, inte minst för en landshövding. 
 
#En hållbar framtid 

Livsmedelsstrategin har skapat ett medvetande på många håll om betydelsen av att 
handla närproducerad mat. Östergötlands alla kommuner samt Region Östergötland 
har anammat strategin, något jag är stolt över. Under året har vi tillsammans med 
andra parter varit på turné i Östergötland och träffat länets tretton kommuner. Turnén 
resulterade i mycket givande samtal om hur vi kan tillvarata den lokala livsmedels-
branschens utvecklings- och tillväxtpotential. Länets tradition av jordbruk och 
livsmedelsproduktion är något vi måste värna för framtiden. Det är en trygghet ur flera 
aspekter att ha en betydande egen livsmedelsförsörjning.  
 
Livsmedelsstrategin knyter även an till arbetet med Agenda 2030, 17 internationella 
mål för en hållbar framtid. Tillsammans med Region Östergötland anordnade 
Länsstyrelsen en konferens inom ramen för vårt uppdrag att driva arbetet med Agenda 
2030. Genom det stora deltagandet kunde viktiga budskap spridas till många olika 
grupper. Många av Länsstyrelsens verksamhetsområden ingår i Agenda 2030. 
 
Ett viktigt arbete för en hållbar miljö är att säkra dricksvattnet och sanera förorenad 
mark. Under året har vi beviljat medel till flera projekt som syftar till att sanera mark- 
och vattenmiljöer. Bland annat för att minska övergödningen i Östersjön samt för att 
minska utsläppen av föroreningar från gamla industriområden. 
 
En del i arbetet för att främja mänskliga rättigheter är arbetet mot hedersrelaterat våld 
och förtryck. Arbetet är högt prioriterat hos länsstyrelserna. Länsstyrelsen 
Östergötland har sedan 2005 haft regeringens uppdrag att motverka hedersrelaterat 
våld och förtryck samt förhindra att unga blir gifta mot sin vilja såväl som att motverka 
könsstympning. I samverkan med andra myndigheter, organisationer och med medias 
hjälp, kan vi tillsammans bidra till att synliggöra problemen, utbilda de som arbetar 
med unga människor i sin vardag och med hjälp av Kompetensteamet kan vi ge råd och 
stöd till beslutsfattare. Det handlar om förebyggande arbete, men även om att vidta 
åtgärder till stöd och skydd för utsatta barn och vuxna utifrån deras behov och 
rättigheter. 
 
#Ett län i tillväxt 

Byggtakten i Östergötland har under 2017 legat på en fortsatt hög nivå. Men trots det 
höga bostadsbyggandet är det ingen kommun som räknar med att bostadsmarknaden 
ska vara i balans inom tre år. Det är glädjande att det byggs runt om i länet, inte bara i 
de största kommunerna. Den svåra frågan är att lösa bostadsbehoven för de grupper 
som har mycket låga inkomster, ett problem som är giltigt för hela landet. Därför krävs 
ökade ansträngningar för att hitta rimliga bostadslösningar för dessa grupper. 
 
Under året har jag haft förmånen att få uppdraget som särskild utredare för att bidra 
till ökat bostadsbyggande på statligt ägd mark. I uppdraget ingick att göra en fördjupad 
inventering av den statliga mark som kommunerna bedömt som lämplig att bygga 
bostäder på. 
 
#Civilt försvar 

De senaste årens världspolitiska utveckling har gjort att arbetet inom civilt försvar har 
blivit alltmer omfattande. Som geografiskt områdesansvarig myndighet och länets 
högsta civila totalförsvarsmyndighet har Länsstyrelsen ett stort och viktigt arbete med 
denna högst aktuella och viktiga fråga. Ett modernt civilt försvar måste ha sin 
utgångspunkt i samhällets krisberedskap, det ska vara anpassat för att resurseffektivt 
kunna hantera hot och risker nu och över tid. När större händelser sker är det viktigt 
att samverkan mellan länets olika aktörer fungerar, eftersom ingen aktör ensam kan 
lösa uppgiften. Detta övade Länsstyrelsen, samtliga kommuner, Region Östergötland, 
Räddningstjänsten Östra Götaland, Polismyndigheten och Försvarsmakten under 
övningen BränslE i november. Om vi använder våra gemensamma resurser på ett klokt 
sätt, har vi en mycket större förmåga att tackla kriser, än om var och en arbetar för sig.  
 
#Med näringslivet i fokus 

Som initiativtagare till Industridag Östergötland är jag mycket nöjd över det 
engagemang som denna satsning har väckt. Industri- och teknikföretagen behöver 
ungdomarna och skolan vinner på engagerade företag i regionen. Det är glädjande att vi 
tillsammans kan bidra till en sjunkande ungdomsarbetslöshet i länet. Samarbetet 
mellan industriföretagen och kommunerna har utvecklats tack vare Industridag 
Östergötland. Kompetensförsörjningen för vår viktiga industri är avgörande för den 
ekonomiska utvecklingen och sysselsättningen i vårt län. 
 
Länsstyrelsen främjar länets näringsliv genom att bidra med kontaktvägar och skapa 
förutsättningar för samarbeten. Under året har ambassadörer från bland annat Indien, 
Lettland, Norge, Rwanda, Ryssland och Tyskland samt USA:s charge d’affaires besökt 
länet för att exempelvis träffa företag inom flygindustrin, trä- och byggindustrin, 
miljöteknik och turistnäringen. I april var jag värd för ett seminarium där diplomater 
från Belize, Costa Rica, El Salvador, Guatemala, Honduras, Nicaragua och Panama 
bjöds in. Seminariet lyfte fram den spetsteknik och de innovativa lösningar 
Östergötland kan erbjuda Centralamerika och inspirerade till framtida samarbeten. 
Med en befolkning på 40 miljoner och frihandelsavtal med EU så erbjuder 
centralamerikanska regionen en stor potential för östgötska företag, som vill satsa 
utomlands. Ett exempel är IT-sektorn och säkerhetslösningar där Linköping och länet i 
stort ligger i framkant.  
 
I juni hade jag äran att få ta emot besök av Botswanas president, då presidenten förlade 
en dag i Linköping, under ett tre dagar långt officiellt besök, med anledning av ett stort 
företagsintresse. 

Efter att ha fått en inbjudan både via Vietnams tidigare ambassadör och från provinsen 
Thai Nguyen, ledde jag en delegation från Östergötland att besöka Thai Nguyen i 
Vietnam. Vietnam är ett land i stark utveckling. De ser Sverige som ett föredöme i 
många avseenden och vill lära sig mer, inte minst hur vi under lång tid på ett 
systematiskt sätt arbetat med miljöfrågor. Programmet innehöll bland annat en 
workshop om hur man bygger ett miljömässigt hållbart samhälle samt ett seminarium 
om samarbete mellan vietnamesiska och svenska företag och organisationer. 
 
#Jubileum och jubilarer 

Jag är väldigt förtjust i att vandra i naturen och nyttjar Östergötlands utbud av 
naturreservat och vackra naturmiljöer när möjlighet ges. Under året har 13 nya reservat 
bildats. Under sommaren bildade vi Östergötlands 250:e naturreservat. Arbetet med 
att bevara områden med höga naturvärden fortsätter. Vid Rövarebergets naturreservats 
invigning blev det en skridskotur på sjön Svängbågen. Hela 1 320 besökare och över 
200 barn deltog vid naturum Tåkerns femårsjubileum. Hertiginnan av Östergötland, 
prinsessan Estelles sagostig är ett uppskattat inslag vid naturum. Under hösten 
påbörjade Kronprinsessan Victoria en serie landskapsvandringar med anledning av sitt 
40-årsfirande och i oktober kom turen till Östergötland och Tinnerö eklandskap. 
Tinnerö är ett böljande beteslandskap med oöverträffat antal gamla grova ekar, rikt på 
fornlämningar och attraktiva fågelsjöar.  

Året har bjudit på både utmaningar och produktiva lösningar. Vi står inför ett 
spännande år 2018 med flera viktiga uppdrag och uppgifter. Av särskilt stor betydelse 
är höstens kommande val där länsstyrelserna har en viktig roll som regional 
valmyndighet. Vi ska alla kunna vara trygga att valet går rätt till och ingen otillbörlig 
påverkan ger avtryck i valresultatet. 
 
Det är en ära och en ynnest att vara landshövding i Östergötland. Att vara högsta chef 
för en myndighet med så många olika verksamhetsområden och duktiga medarbetare 
är ett privilegium. Det är också bildande att få insikt i hur ett helt län ser ut med alla 
dess styrkor, men också med de bekymmer som måste tacklas.  
 
Jag ser fram mot ett gott 2018! 


#Övergripande samordningsuppdrag 

#Länsstyrelseinstruktion 

Länsstyrelseinstruktion 2 §:
 
Länsstyrelsen ska verka för att nationella mål får genomslag i länet samtidigt som hänsyn ska 
tas till regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters 
insatser. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser 
som inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har 
ålagt den.  

Förordning (2008:1346). 

#Regional livsmedelsstrategi 

Riksdagen antog under året den nationella livsmedelsstrategin. Den syftar till att få till 
stånd en ökad och hållbar livsmedelsproduktion som leder till fler arbetstillfällen och 
tillväxt i hela landet. Östergötland är ett stort och viktigt jordbrukslän där 
livsmedelssektorn står för en betydande andel av arbetstillfällena i många kommuner. 
Sedan 2016 har länet en regional livsmedelsstrategi som har arbetats fram av 
Länsstyrelsen tillsammans med bland annat Region Östergötland. Arbetet fokuseras på 
följande områden: 

* Kund och konsument – ökad medvetenhet om svenska mervärden genom att 
skapa en dialog mellan producent, grossist, detaljhandel, restaurangbransch 
och konsument. 

* Konkurrenskraft - 2030 är livsmedelssektorn i Östergötland ett ekonomiskt 
draglok genom produktion av både volym- och nischprodukter. 

* Offentlig upphandling - I Östergötland serveras Sveriges bästa offentliga 
måltider på svenska och lokala råvaror. 

* Trygghet - Tryggad produktionskapacitet och robusta produktionssystem för 
minskad sårbarhet. 

Under året har samtliga länets 13 kommuner besökts för att dels informeras om både 
den nationella och den regionala strategin, dels inspireras att arbeta med lokal mat och 
visa på fördelarna med det. Ett av de främsta syftena med turnén var att diskutera 
förutsättningarna för livsmedelsföretagen i respektive kommun. Det är viktigt att man 
ser primärproduktion och livsmedelsföretag som viktiga för sysselsättningen. En fråga 
som tagits upp av kommunerna vid alla besök är offentlig upphandling. Inom det 
området finns utrymme för erfarenhetsutbyte och spridande av goda exempel. 

Arbetet med att implementera strategin fortsätter. Att ha en stark östgötsk 
livsmedelsproduktion är en viktig fråga för länet och kommunerna på många olika 
plan. 
 
#Civilt försvar 

Regeringen har beslutat om att planeringen för totalförsvaret ska återupptas. 
Anledningen är den försämrade säkerhetspolitiska situationen i Europa, vilket innebär 
förändrade krav på den svenska försvarsförmågan. Som ett led i det ska Länsstyrelsen 
återuppta planeringen för sin beredskap inom ramen för civilt försvar. 
Planeringsarbetet ska utgå från, att förmågan att hantera kriser i samhället i fredstid 
också ska ge en grundläggande förmåga att hantera krigssituationer. Målet för civilt 
försvar ska vara att värna civilbefolkningen, säkerställa de viktigaste 
samhällsfunktionerna och bidra till Försvarsmaktens förmåga vid ett väpnat angrepp 
eller krig i vår omvärld. 
 
Länsstyrelsen har under 2017 tagit fram en strategi för sitt arbete med det civila 
försvaret fram till utgången av år 2020. I strategin klargörs Länsstyrelsens arbete med 
olika lagrum och möjliga inriktningar för hur myndigheten kan implementera civilt 
försvar internt och i länet. Den övergripande målbilden för arbetet med civilt försvar på 
Länsstyrelsen är att säkerställa visionen om ett livskraftigt, förberett Östergötland till 
2020. Mer konkret innebär det att nå den nationella övergripande målbild som är satt 
till utgången av år 2020, vilket främst handlar om att kunna utöva samverkan och 
ledning, att det finns en sammanhängande process för planering med tydliga 
ansvarsförhållanden och systematik samt alternativ och/eller skyddad 
ledningsplats/ledningsplatser. Ett stärkt säkerhetsskydd är en förutsättning för att 
kunna bedriva ett effektivt arbete med civilt försvar. Det krävs ett fortsatt gemensamt 
arbete mellan länets aktörer för att vi ska uppnå den regionala förmågan avseende civilt 
försvar i länet. 
 
Strategin utgör ett underlag för det fortsatta arbetet och utgör en plattform för den 
projektplan som syftar till att tydliggöra mål och aktiviteter för arbetet under perioden 
2018 till 2020. Projektplanen innehåller elva olika delmål varav fyra stycken inkluderar 
samtliga aktörer i länet. Övriga sju delmål är främst interna och involverar många olika 
delar av Länsstyrelsens organisation. Tillsammans ska de elva delmålen uppnå den 
övergripande målbilden för Länsstyrelsen Östergötland, vilken är:  

* Att upprätta en grundläggande beredskapsförmåga för civilt försvar i 
Östergötlands län till 2020. 

* Att upprätta ett systematiskt arbete med säkerhetsskydd och 
informationssäkerhet på Länsstyrelsen och i länet. 

#Samverkansövning BränslE 

Under november 2017 genomfördes samverkansövningen BränslE. Arbetet påbörjades 
redan under 2015 för att genomföras under 2016. På grund av arbetet med 
flyktingströmmen hösten 2015 flyttades genomförandet till 2017. Övningen var en 
lärande övning som bedrevs under två dagar. Dag ett innehöll en larmfasdel och en 
seminarieövning med kunskapshöjande delar och dag två genomfördes som en 
simuleringsövning med motspel. I övningen övades 16 aktörer och utöver dessa fanns 
flera regionala och nationella aktörer med i planeringen och i motspelet. Övningens 
scenario byggde på att det var en brist på petroleumprodukter i Sverige, främst bensin 
och diesel. En sådan händelse ger stor påverkan på hela samhället eftersom vårt 
beroende av dessa produkter är stort och påverkar vår vardag. 
 
Samverkansövningen genomfördes för att öva och stärka länets förmåga att hantera 
kriser, i enlighet med strategin för ”Samverkan Östergötland”. Varje aktör hade egna 
lokala mål och dessutom fanns tre övergripande mål som samtliga skulle bidra till. De 
övergripande målen handlade om att skapa gemensam lägesbild och lägesrapportering, 
prioritera och samordna resurser samt att kunna kommunicera snabbt, öppet, korrekt 
och samordnat med allmänhet och media. I början av 2018 ska en utvärderingsrapport 
presenteras som beskriver framgångsfaktorer samt förbättringsområden för att kunna 
fortsätta utveckla länets krisförmåga. 
 
#Bostadsmarknadsfrågor 

Bostadsplaneringen och bostadsbyggandet är en mycket central fråga för länets 
utveckling. Genom en ordnad bostadsplanering skapar kommunerna förutsättningar 
för att alla medborgare ska kunna leva i en god bostad till rimligt pris. I linje med 
ambitionshöjningar för att tillgodose ett ökande behov av bostäder ökar kraven på 
samordning och koordinering av aktuella insatser från nationella, regionala och lokala 
aktörer, både inom den offentliga sektorn, näringslivet och enskilda medborgare. 
Länsstyrelsen bidrar här med lägesbilder och kunskapsunderlag för det arbetet och för 
att medverka i dialogen om det regionala bostadsbyggandet. 
 
Länsstyrelsen samordnar ett kommunalt handläggarnätverk som träffas minst två 
gånger per år i syfte att bidra med kunskaps- och erfarenhetsåterföring mellan 
kommunerna, Länsstyrelsen och andra regionala aktörer. Vid sidan av det arrangerar 
Länsstyrelsen också seminarier och andra former av möten för att främja dialog kring 
länets bostadsbyggande mellan kommuner, näringsliv, organisationer och 
myndigheter. Sedan några år tillbaka organiserar Länsstyrelsen en särskild dialoggrupp 
med företrädare för bygg- och fastighetsbranschen, några kommuner samt Region 
Östergötland. Syftet är att främja samverkan och att motverka regionala hinder för 
bostadsbyggande i Östergötland. Gruppen har träffats två gånger under 2017. 
Bostadsbyggandet i länet har varit högt de senaste åren. Nu har också de mellanstora 
kommunerna ökat byggandet vilket gör att Linköping och Norrköping inte längre 
dominerar länets bostadsbyggande lika starkt. Kommunerna räknar med nästan en 
fördubbling av antalet byggda bostäder från 2016 till 2018. 
 
Länsstyrelsen följer successivt utvecklingen av bostadsmarknaden i länet, framförallt 
genom den årliga bostadsmarknadsanalysen, BMA. Länsstyrelsens ambition med BMA 
är att den, förutom att utgöra en återkommande uppföljning av 
bostadsmarknadssituationen i länet, också ska fungera som ett viktigt 
planeringsunderlag för kommunerna. De slutsatser som redovisas i BMA förankras 
alltid genom dialog med länets kommuner och andra regionala aktörer. 
 
Allt fler kommuner i länet bedömer att man har underskott på bostäder. Den höga 
byggtakten ökar dock inte antalet kommuner som har balans på bostadsmarknaden. 
Vid en bedömning av hur situationen ser ut om tre år är det bara en kommun som 
räknar med att man har tillräckligt antal bostäder. Den största anledningen till detta är 
att många hushåll saknar ekonomiska förutsättningar att skaffa den bostad de behöver. 
De grupper som har svårast att få tag på en bostad är hushåll med låga inkomster, 
framför allt ungdomar och studenter. De faktorer som främst begränsar 
bostadsbyggande är enligt kommunerna höga produktionskostnader, brist på attraktiv 
detaljplanelagd mark samt svårigheter för både hushåll och företag att finansiera 
bostadsbyggande. Frågan om brist på attraktiv detaljplanelagd mark kopplas av flera 
kommuner till svårigheter att rekrytera personal för planering, projektering och andra 
kommunala uppgifter. Även de privata bolagen rapporterar att begränsning av 
arbetskraftsresurserna förhindrar ett ökat byggande. 
 
Länsstyrelsen verkar också för ökat bostadsbyggande av tillväxtpolitiska skäl. Det är 
viktigt att det finns ett utbud av attraktiva bostäder för att länets företag ska kunna 
rekrytera rätt kompetens. Detsamma gäller för forskare och studenter vid Linköpings 
universitet.  
 
Vid internationella kontakter verkar länsledningen för att fästa uppmärksamhet kring 
offensiva bostadsbyggnadsprojekt inom länet, såsom Vallastaden i Linköping och 
utveckling av Inre hamnen i Norrköping. Diskussion om möjligheterna till fördjupat 
samarbete kring angelägna stadsbyggnadsprocesser har under året skett i samband 
med besök av Lettlands ambassadör och ett antal byggföretag från Lettland.