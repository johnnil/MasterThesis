#GD:s förord 

Ett intensivt år med Sveriges viktigaste uppdrag 
Som ny generaldirektör på Jordbruksverket har jag fått frågan, ofta från journalister, om varför jag valde att 
ta uppdraget. Svaret är enkelt. Enligt mig har den här myndigheten Sveriges viktigaste uppdrag; vi ska 
bidra till att det finns mat på bordet samtidigt som våra djur ska ha det bra och marker, vatten, miljön och 
klimatet säkras för kommande generationer. Vi ska också se till att det går att driva företag, bo och leva på 
landsbygden. Uppdraget innebär många gånger utmaningar i att hitta lösningar där olika mål går hand i 
hand, men ett hållbart samhälle behöver den typen av avvägningar.  
För oss blev vårt uppdrag ännu tydligare i och med riksdagens beslut om en livsmedelsstrategi för 
Sverige. Den binder samman många delar av vår verksamhet och ska genomsyra allt vi gör. Även målen i 
Agenda 2030 har en koppling till det vi gör inom de flesta av våra områden.  

Tittar vi på året som gått har vi upplevt både utmaningar och tagit vara på många möjligheter inom vår 
verksamhet. Ingen, som är insatt i våra frågor, har väl undgått att läsa om att lantbrukare har fått vänta på 
utbetalningar som inte kommer i tid. Det är självklart inte okej att få vänta länge på pengar man har rätt till 
och under året har vi och våra samarbetspartner länsstyrelserna arbetat hårt för att komma ikapp och nu 
är vi på rätt väg. Vi har dragit viktiga lärdomar av de senaste åren och rustar oss för fullt inför de nya 
reformerna för den gemensamma jordbrukspolitiken. Torkan har också präglat vårt arbete. En svår period 
för lantbrukarna, men där vi genom snabba beslut om att skörda så mycket foder det bara gick på mark 
som normalt inte får användas till foderproduktion, försökte underlätta för de drabbade. Även i den här 
frågan arbetar vi nu för framtiden och analyserar hur vi ska hantera ändrade klimatförutsättningar.  

Året har också burit på spännande utvecklingsarbeten. Vårt viktiga arbete med Sveriges miljömål är 
omfattande. Jag skulle särskilt vilja lyfta fram det betydelsefulla samarbetet med andra myndigheter inom 
Miljömålsrådet där vi bland annat under året tagit fram en plan för bevarandet av odlingslandskapets 
biologiska mångfald. Inom ramen för livsmedelsstrategin har vi fått möjligheten att arbeta för en ökad 
digitalisering inom hela livsmedelskedjan. Vi har verkat för att öka exporten av svenska livsmedel till 
framför allt Asien. Vi har även intensifierat arbetet med att förändra EU:s kontrollförordning, förordningen 
mot växtskadegörare och djurhälsoförordningen, det så kallade Santé-paketet. Våra distriktsveterinärer 
står inför utmanande vägval, men har satsat på en ny affärsplan och har jobbat hårt för att effektivisera 
verksamheten och öka lönsamheten. Även övriga delen av vår verksamhet har vi sett över för att roller ska 
vara tydliga och processer ska löpa smidigare. En god förvaltning och en god arbetsmiljö är våra 
ledstjärnor.  

Nu ser vi fram emot ett nytt år. För att lyckas med våra mål kan vi inte arbeta ensamma. Jordbruksverket 
har sedan tidigare utvecklat en bra samverkan över myndighetsgränser som jag gärna vill fortsätta. Inte 
minst frågan om vår förmåga att klara av reformarbetet hänger på samarbete mellan oss, länsstyrelserna 
och Näringsdepartementet. Naturvårdsverket, Havs- och vattenmyndigheten och Tillväxtverket är för oss 
andra centrala myndigheter. Inom ramen för arbetet med Livsmedelsstrategin ser jag behov av fler 
samarbetsytor, inte minst mot innovations- och kunskapssektorn. I min roll som generaldirektör kommer 
jag se till att jag har en ständig dialog med alla våra olika samarbetspartner och intressenter för att 
stämma av och se hur vi kan hitta gemensamma hållbara lösningar på olika frågor som har med våra 
uppdrag att göra. 


#Jordbruksverkets verksamhet 

Jordbruksverket är regeringens myndighet på det jordbrukspolitiska området. Vårt uppdrag är att inom 
jordbruk, fiske och landsbygdsutveckling arbeta för hållbarhet, ett gott djurskydd, ett konkurrenskraftigt 
näringsliv i hela landet och en livsmedelsproduktion till nytta för konsumenterna. Inom myndigheten finns 
även organisationen för Distriktsveterinärerna. 

#Jordbruksverket och regeringens mål 

Enligt regleringsbrevet för 2018 ska Jordbruksverket redogöra för hur myndighetens verksamhet har 
bidragit till att uppfylla det mål riksdagen har lagt fast för utgiftsområde 23 Areella näringar, landsbygd och 
livsmedel; att insatserna ska bidra till goda förutsättningar för arbete, tillväxt och välfärd i alla delar av 
landet. De gröna näringarna ska vara livskraftiga och bidra till klimatomställningen och att naturresurserna 
används hållbart. Redovisningen av verksamhetens resultat ska genomföras med hjälp av indikatorer. 
Figuren nedan beskriver hur Jordbruksverkets verksamhet förhåller sig till regeringens övergripande mål. 
Matrisen illustrerar i vilken grad våra verksamhetsområden bidrar till regeringens mål. De olika 
verksamhetsområdena bidrar till fler än ett av de fyra delmålen som regeringens mål kan brytas ned i. 
Detta framgår i figuren på så sätt att prickar med mörkbrun färg visar det mål som en verksamhet har 
starkast påverkan på. Den gröna färgen visar en medelstark påverkan, medan den ljusblå färgen visar 
svag påverkan. Den slutsats som kan dras är alltså att Jordbruksverkets verksamhetsområden inte bara 
påverkar ett av målen, utan har en betydligt bredare påverkan. Detta innebär i sin tur att de bedömningar 
som Jordbruksverket har att göra måste ta hänsyn till ett brett spektrum av aspekter. 

#Jordbruksverkets mål 

I denna årsredovisning inleds varje större verksamhetsområde med en måltabell. Målen är satta utifrån 
Jordbruksverkets instruktion och ska visa hur det går i uppdraget. I en del fall finns preciseringar som 
gjorts av regeringen. Exempel på sådana preciseringar finns inom miljöarbetet och omfattningsmålen inom 
landsbygdsprogrammet. Om preciseringar saknas har Jordbruksverket satt målen. 

För att öka förmågan i uppdraget ytterligare finns den strategiska planen, färdplanen, där fem olika 
fokusområden beskriver hur vi ska arbeta för att nå bästa resultat. Färdplanen inleds med vår 
verksamhetsidé som sammanfattar Jordbruksverkets uppdrag. Till färdplanen kopplas även vår vision och 
våra värdeord som visar vägen till hur vi ska förhålla oss både till varandra och våra kunder. 

#Bedömningsskalan för mål 

I avsnitten för respektive område redovisas måluppfyllelsen (verksamhetens resultat och effekter i 
förhållande till fastställda mål). För varje mål görs en resultatbedömning, en redovisning av 
måluppfyllelsegrad. Denna mäts eller beskrivs på olika sätt beroende på målet. Vi redovisar de indikatorer 
som måluppfyllelsen är grundad på. Enligt SCB kan ett NKI-värde (Nöjd Kund Index) som överstiger 60 
bedömas som bra. När värdet ligger mellan 40 och 60 bedöms det som godkänt och under 40 blir det 
underkänt. Denna tregradiga skala har Jordbruksverket modifierat till en fyrgradig bedömningsskala för 
måluppfyllelse. 

*Fullt uppfyllt (4) = Målet är uppfyllt till minst 95 %. 

*I huvudsak uppfyllt (3) = Målet är uppfyllt till minst 65 % och högst 95 %. 

*Delvis uppfyllt (2) = Målet är uppfyllt till minst 30 % och högst 65 %. 

*Ej uppfyllt (1) = Målet är uppfyllt till mindre än 30 % . 

Måluppfyllelsegraden bygger på såväl kvalitativ bedömning som kvantitativa data. Under respektive kapitel 
redovisas hur bedömningen är gjord. Under respektive kapitel redovisas väsentliga prestationer.  

Vid beräkning av kostnader har såväl direkta kostnader som indirekta kostnader tagits med. För 
verksamheter som har beslut om särskilt OH-pålägg för indirekta kostnader har detta använts. För andra 
verksamheter som inte har detta beslut har ett OH-pålägg om 85 % (81 % exklusive resor) använts dock 
inte för krisberedskap där beräkning har gjorts enligt samma modell som för verkets totala kostnader. 
Kostnader för Jordbruksverkets stödhantering inom kapitel Hantering av stöd från EU-fonderna rörande 
jordbrukarstöd, marknadsstöd, landsbygdsstöd och fiskeristöd kommer att avrapporteras särskilt till 
Regeringskansliet i slutet av mars 2019. 

#Vision och färdplan 

#Vision – Enklare tillsammans 

Jordbruksverkets vision är ”Enklare tillsammans”. Den innebär att vi ska ha ett starkt fokus på att göra det 
enklare för våra kunder genom att arbeta tillsammans med andra aktörer och tillsammans inom 
Jordbruksverket. Detta ska bidra till konkurrenskraftiga företag, en levande landsbygd och ett hållbart 
samhälle. 

#Verksamhetsidé 

Vårt huvudsakliga uppdrag utvecklas i vår verksamhetsidé: 

*Vi arbetar för ett livskraftigt jordbruk som grunden för en levande och attraktiv landsbygd. 

*Vi bidrar till ett hållbart samhälle med en hälsosam miljö för människor och djur. 

*Vi verkar för en lönsamt företagande och tillväxt i hela landet. 

*Vi utgår från kundernas behov och gör det krångliga enkelt. 

*Vi skapar trygghet och förtroende, tillsammans och med andra. 

#Färdplan med fem fokusområden 

Jordbruksverkets strategiska plan, färdplanen, omfattar fem fokusområden som beskriver vad vi ska 
prioritera de närmaste åren. Tidsperioden för nuvarande färdplan löper ut 2019 och arbetet med en ny 
strategisk plan har startat. 

#De fem fokusområdena: 

#Hållbar landsbygd och konkurrenskraftiga företag 

Jordbruksverket främjar en ekonomisk, socialt och hållbar utveckling av jordbruket där företagens 
konkurrenskraft stärks och landsbygdens potential tas tillvara. För att vi ska kunna bidra till dessa värden 
måste vi klara att väga samman många olika perspektiv. Arbetet i fokusområdet har till syfte att öka 
förmågan till målavvägningar och helhetssyn. 

#Kunden först 

Jordbruksverket ska vara en myndighet med hög service. Vi är tillgängliga utifrån kundernas behov, vi ger 
ett professionellt bemötande och håller hög kvalitet i vår handläggning. Arbetet i fokusområdet syftar till att 
öka nöjdheten hos kunderna. 

#Förenklingar överallt 

Jordbruksverket strävar efter enklare regler och fler digitala lösningar som förenklar företagens och 
medborgarnas vardag. I arbetet utgår vi från att i första hand förenkla ur ett helhetsperspektiv. Arbetet i 
fokusområdet handlar om att förenkla både genom att påverka svenska regler och reglerna på EU-nivå. 

#Attraktiv myndighet i koncernen staten 

Jordbruksverket strävar efter att vara en attraktiv arbetsgivare och en attraktiv samarbetspartner. Lyckas vi 
med det klarar vi att möta framtidens utmaningar såsom digitalisering och kompetensförsörjning. Arbetet i 
fokusområdet har varit inriktat på att skapa nya förutsättningar för flexibelt och aktivitetsbaserat arbetssätt, 
styrning genom tillit, god kompetensförsörjning samt samverkan med Skogsstyrelsen. 

#Helheten med regionalt perspektiv 

Alla medarbetare på Jordbruksverket ska oavsett arbetsort kunna delta på lika villkor i verksamheten 
genom smarta arbetssätt och rätt teknik. Vår gemensamma värdegrund ska genomsyra vårt arbetssätt. 
Arbetet i fokusområdet har präglats av att skapa goda möjligheter att med ny teknik öka samverkan mellan 
regional och central nivå.  

#Värdeord 

Jordbruksverkets värdeord är en viktig byggsten för att förverkliga färdplanen. Våra värdeord är framåt, 
trovärdig och professionell. 

#Vår organisation 

Jordbruksverket är indelat i fyra divisioner, en stabsenhet och internrevisionen. Den 1 september 2018 
tillsatte regeringen en styrelse och en överdirektör. Vi har en stor regional organisation genom 
Distriktsveterinärerna samt olika regionala kontor. De olika regionala kontoren finns i Alnarp, Helsingborg, 
Göteborg, Kalmar, Linköping, Skara, Stockholm och Uppsala. Vi har därtill regionala kontor i Svalöv för 
utsädesfrågor samt i Söderhamn där delar av kundtjänst och registerverksamheten sitter. Vår kartenhet 
finns också på flera orter eftersom fältbesök är en del av arbetet. 

#Styrelse 

I styrelsen 2018 ingick ordförande Staffan Bengtsson, ledamöterna Annika Bränström, Elisabeth Gauffin, 
Peter Linderoth, Malin Wildt Persson och Christina Nordin. 

#Ledning 

I ledningsgruppen 2018 ingick generaldirektör Christina Nordin, överdirektör Jan Cedervärn samt Harald 
Svensson, Anna Olsson, Anders Elfström, Håkan Henrikson, Mirja Hjers, Peter Svensson och Christina 
Herthnek. 

#Hållbarhetsarbete 

Som bred sektorsmyndighet med ansvar för frågor som rör maten, djuren, miljön och landsbygden arbetar 
vi sedan länge med avvägningar mellan olika hållbarhetsaspekter. Vi har t.ex. arbetat med att belysa 
konsekvenserna inför beslut genom en hållbarhetsbedömning. Metoden innebär att vi har belyst såväl 
sociala, ekonomiska som miljömässiga konsekvenser för att kunna fatta väl avvägda beslut med hänsyn 
till olika mål. Hållbarhetsbedömningen är också en metod för oss att arbeta med genomförandet av 
Agenda 2030 och de globala målen. Konkret bidrar vi till de globala målen nationellt genom t.ex. 
miljömålsarbetet och landsbygdsprogrammet, men även genom arbetet med jordbrukspolitik, djurhälsa, 
växtskydd m.m. Vi bidrar till de globala målen internationellt genom underlag till regeringen för dess arbete 
i internationella organisationer (FN, OIE, WTO, OECD m.fl.) 

För att öka fokus på hållbarhet internt och för att bidra till en bättre miljö arbetar vi även med vår interna 
miljöpåverkan. Vi är sedan tidigare miljödiplomerade och arbetet har på senare tid fokuserat på att 
diplomera ytterligare några regionkontor. Vi har även tagit fram en ”grön resplan” som ska vägleda i hur 
myndigheten fortsatt ska arbeta med sina resor. Under året anordnade vi en miljövecka för de anställda. 
Det fanns t.ex. möjlighet att provköra elbil och delta i föreläsningar kring olika hållbarhetsfrågor. 

#Disposition av årsredovisningen 

Årsredovisningen inleds med ekonomisk översikt. Den efterföljande resultatredovisningens områden 
bygger på vår instruktion. Verksamhetens intäkter och kostnader fördelas på Konkurrenskraftigt näringsliv, 
Skydd av djur, Växter och hälsa, Miljö- och resurseffektiva gröna näringar, Hantering av stöd från EU-
fonderna samt Konkurrensneutral uppdragsverksamhet. Det generella återrapporteringskravet om hur 
Jordbruksverkets verksamhet har bidragit till att uppfylla det av regeringen fastställda målet redovisas 
tidigare i detta kapitel. Nytt i dispositionen av årsredovisningen för 2018 är att vi har tagit bort kapitlen för 
Utvecklingen i jordbruket och fisket samt Stödjande processer. Vidare har vi lagt till ett nytt kapitel med 
namnet Effektiva kontroller och robusta register.  

Jordbruksverket redovisar en särskild ekonomisk redovisning enligt Transparenslagen för 
Distriktsveterinärernas verksamhet, se kapitel Finansiell redovisning. 

#Ekonomisk översikt 

#Total omsättning 

Den totala omsättningen, det vill säga verksamhetens kostnader och lämnade bidrag, uppgår 2018 till 
15 761 miljoner kronor att jämföras med 14112 miljoner kronor 2017 och 12609 miljoner kronor för 2016.  

Den totala omsättningen har det senaste året ökat med ca 1649 miljoner kronor. Ökningen avser 
framförallt utbetalningar av stöd med anledning av torkan samt stöd för produktion av biogas. Av 
Jordbruksverkets totala omsättning har EU finansierat ca 64 % för 2018 och tidigare år har det varit kring 
65–70 %. Resterande kostnader finansieras med nationella medel och avgifter inom framförallt det 
veterinära området. 

#Årsarbetskrafter 

Enligt tabell nedan uppgick antalet årsarbetskrafter under 2018 till 1424. Detta är en ökning med 88 
stycken jämfört med 2017. Den faktiska arbetade tiden (årsarbetskrafter) kan jämföras med antalet 
tillsvidareanställda den 31 december enligt tabell ”Antal tillsvidareanställda vid Jordbruksverket” i kapitlet 
Attraktiv myndighet med engagerade medarbetare. Under året har antalet tillsvidareanställda ökat med 93 
personer till 1564. I siffran ingår även tjänstlediga.  

Drygt en tredjedel av den totala ökningen beror på ökat antal årsarbetskrafter inom Distriktsveterinärerna. I 
övrigt är det bland annat projektverksamhet inom landsbygdsprogrammet samt arbetet med CAP 2020 
som står för ökningen inom Konkurrenskraftigt näringsliv. Förändringen inom Hantering av stöd från EU-
fonderna avser främst arbetet med lokalt ledd utveckling. Inom Skydd av djur, växter och hälsa är det 
bland annat arbetet med Santé-paketet och nyutveckling av IT-system som har ökat antalet 
årsarbetskrafter. 

#Verksamhetens intäkter och kostnader 

Anslagsfinansieringen för verksamhetskostnaderna har ökat med 82 miljoner kronor och avser till stor del 
kostnader för interna projekt som finansieras inom landsbygds- och fiskeriprogrammet. Jordbruksverkets 
intäkter av avgifter och andra ersättningar har ökat med drygt 40 miljoner kronor. Huvuddelen av 
intäktsökningen utgörs av veterinärförrättningar inom resultatområde Distriktsveterinärerna.  

Verksamhetens kostnader (exkl. lämnade bidrag och tillhörande kostnader) har under det senaste året 
ökat med knappt 124 miljoner kronor från 1530 miljoner kronor till 1654 miljoner kronor. Knappt 78 
miljoner kronor avser ökade personalkostnader där distriktsveterinärerna står för 33 miljoner kronor i 
ökning. Resterande ökning av personalkostnader berör framförallt interna projekt inom landsbygds- och 
fiskeriprogrammet, livsmedelsstrategin och handläggning av EU-stöden. Ökningen av 
avskrivningskostnader med 17 miljoner kronor rör i huvudsak byggda IT-system för hantering av EU-
stöden. Även ökad förvaltningskostnad av IT-stöden ökar våra personalkostnader liksom köpta tjänster. 

Konkurrensneutral uppdragsverksamhet med resultatområdena (RO) Distriktsveterinärerna, Tjänsteexport 
och del av Utsäde samt Tillsyn (köttklassificering) är det största området med ca 40 % av de totala 
verksamhetskostnaderna.