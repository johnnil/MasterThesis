#Landshövdingen har ordet 
 
Länsstyrelsens huvuduppgift är att ansvara 
för att beslut från riksdag och regering 
genomförs, samt att samordna den statliga 
verksamheten i länet. Länsstyrelsen är en 
kunskapsorganisation som arbetar tvär-
sektoriellt med en mängd sakfrågor, från 
landsbygdsutveckling, miljömål och djur-
skydd till flyktingmottagande, hållbar sam-
hällsplanering och krisberedskap. Till-
sammans med Region Gävleborg främjar vi 
den regionala tillväxten i hela länet och 
bidrar med vår kompetens inom aktuella 
sakområden. 
 
#Befolkningen ökar, konjunkturen förbättras och arbetslösheten minskar 

Befolkning i Gävleborgs län ökar och detta 
sker i nästan samtliga kommuner. Denna 
ökning beror helt och hållet på inflyttning 
från andra länder. Utan den inflyttning som 
skett och som pågår nu, skulle länet ha svårt 
att upprätthålla välfärden. 
 
I arbetsförmedlingens prognos bedömdes 
sysselsättningen öka under 2016, förutsatt att 
arbetsgivarna kunde få tag i den kompetens 
de behöver. Samtidigt har både 
arbetslösheten och antalet arbetslösa med 
gymnasial utbildning minskat kontinuerligt 
sedan år 2013. Arbetslösheten för 
förgymnasialt utbildade, och framför allt 
utomeuropeiskt födda, har däremot ökat ända 
sedan år 2008 och bedöms fortsätta öka för 
bägge dessa grupper. Det minskade inflödet 
av asylsökande under 2016  bedömdes 
förkorta asylprocessen och öka antalet 
inskrivna i etableringsuppdraget, vilket i så 
fall skulle öka arbetslösheten. Så blev det 
inte i Gävleborg och därför bedömer 
arbetsförmedlingen att denna ökning i stället 
kommer år 2017. 
 
Enligt arbetsförmedlingen är Gävleborg ett 
av sju län där konjunkturen visar ett mycket 
starkare förväntningsläge än normalt. Det 
förbättrade förväntningsläget gäller framför 
allt den privata tjänstesektorn och särskilt IT-
företagen. Enligt Norrlandsfondens 
konjunkturbarometer tror samtliga branscher 
på en förbättrad konjunktur som återgår till 
ett normalläge under 2017. Trävaruindustrin 
är mest positiv inom industrisektorn men 
även byggföretagen tror att högkonjunkturen 
håller i sig. Sysselsättningen bedöms öka 
även inom offentlig verksamhet, även om 
bristen på kompetent personal kan begränsa 
utvecklingen. 
 
#Länsstyrelsen gör samhällsnytta på många områden 

Under det gånga året har så många på läns-
styrelsen gjort så många goda insatser att det 
inte går att lyfta fram alla. Bland våra allra 
viktigaste uppgifter just nu är vårt arbete 
med att bilda naturreservat för att skydda 
värdefulla skogar och vattendrag. Två 
exempel på detta är invigningen av Mellan-
ljusnans naturreservat och bildandet av 
Gräsberget, som är vårt 200:e naturreservat. 
Under 2016 fattades tolv reservatsbeslut för 
sammanlagt 2500 hektar. För övrigt har 
stora satsningar gjorts med upprustning av 
reservat och rastplatser som utgör viktiga 
insatser för att öka tillgängligheten. 
 
Färnebofjärdens nationalpark är tillsammans 
med Hamra nationalpark bland de första att 
införa den nya nationalparksidentiteten. 
Invigningen under sensommaren 2016 
innebar att all skyltning och märkning i 
parken har bytts ut och uppdaterats. Detta 
harmoniserade bra med den utmärkelse som 
nationalparken fick under 2016 som årets 
turistmål 2015. 
 
Licensjakterna på varg och björn under 2016 
genomfördes med framgång, såtillvida att 
målsättningarna med jakten uppnåddes. Våra 
beslut om licensjakt har i vanlig ordning 
överklagats, men efter att ha fått besluten 
prövade i alla tre instanser, inklusive Högsta 
förvaltningsdomstolen, är vi av den 
uppfattningen att våra beslut är välgrundade. 
Tack vare vårt goda samarbete mellan hand-
läggare och jurister är våra beslut helt i linje 
med den förvaltning som eftersträvas. 
 
Dialogen med jägarna har varit positiv och 
där framkom bland annat att den ändrade 
områdesindelningen och de nya besiktnings-
stationerna varit uppskattade förändringar.  

Samarbetet med de stora skogsbolagen, 
polisen och jägarkåren har gett effekter i det 
förebyggande arbetet mot illegal jakt i 
samband med björnjakten. Stora arealer 
mark undantogs från björnjakt som en direkt 
effekt av det täta samarbetet mellan de 
involverade aktörerna.  
 
Inom miljöområdet har saneringsåtgärder 
genomförts vid två av länets mest priori-
terade förorenade områden, Håstaholmen 
och Iggesund Hårdkrom i Hudiksvall. Den 
ekonomiska redovisningen visar att 
kostnaden för åtgärderna vid Håstaholmen 
kommer att bli cirka 25 % lägre än vad som 
var budgeterat från början.  
 
Satsningen för bättre miljö och hälsa 
fortsätter. Länsstyrelsen har satsat på hel-
hetsgrepp och långsiktighet i arbetet med 
tillsyn av dricksvatten, avlopp och dagvatten. 
Vi har även färdigställt en regional vatten-
försörjningsplan som stöd för kommunerna i 
deras arbete med lokala planer. Det första 
föreläggandet för en vattenkraftsägare att 
söka tillstånd för sin verksamhet har under 
året nått i mål. Tillstånd har meddelats med 
miljömässiga villkor och i slutändan var vi i 
huvudsak överens med kraftverksägaren.  
 
Service på landsbygden är en annan fråga där 
vi varit drivande under 2016. Vi inser 
betydelsen av att hålla ihop stad och land och 
samarbetar med Region Gävleborg om detta. 
Vi är bäst i landet på insatser för att 
underlätta kontanthantering och alla kom-
muner har idag en serviceplan. Tillväxt-
verket lyfter fram Gävleborgs län för dessa 
åtgärder och särskilt för aktiviteten 
”Handlarna på slottet”.  
 
För att förbättra stödet till jordbruket och 
landsbygden har länets lantbrukare erbjudits 
både öppet hus och informationskvällar. 
Trots den långa utvecklingsperioden för de 
nya IT-systemen har stora delar av stöden 
kunnat betalas ut till länets lantbrukare.  
 
På djurskyddsområdet har länsstyrelsen gjort 
många viktiga insatser i svåra ärenden. 
Betydande förbättringar har gjorts för att nå 
de nationella mål som finns för 
djurskyddskontrollen.  

Tillsammans med länets kommuner har 
kvaliteten i länets livsmedelskontroll 
förbättrats och kompletta register över länets 
primärproducenter har upprättats. 
 
LIV-projektet i Nedre Dalälven har gjort 
flera viktiga insatser för att få tillbaka lax till 
älven. Viktiga satsningar på fiskvandring 
görs även i Testeboån. Vi har också i slutet 
av året beviljats projektmedel från Havs- och 
Vattenmyndigheten i en omfattning som inte 
kan jämföras med något annat län! 
 
Personal i länets HVB-hem har fått ut-
bildning om värderingar och regler avseende 
sexualitet, kön och identitet. Föräldraskaps-
stödskonferensen är en annan viktig insats 
inom folkhälsouppdraget som har gjorts 
under året. 
 
Vård och underhållsprojekt för byggnads-
minnen är viktiga delar i vårt arbete med 
kulturmiljön och detta har uppmärksammats 
även på central nivå.  
 
Länsstyrelsen har utvecklat sin roll som 
samrådspart för kommunerna. Detta gäller 
särskilt projektet ”Kommun till kommun” 
där vi ger stöd för det intensiva planerings-
arbetet inför ett kraftigt ökat byggande. 
Länsstyrelsen för även tidiga dialoger med 
kommunerna för att redan i planeringsstadiet 
uppmärksamma konflikter inom riks-
intresseområdena. Exempel på detta är 
Läkerol-området, Kungsbäck och Sätra i 
Gävle. Att väga vår rådgivande roll mot 
myndighetsrollen blir viktigt och kräver ett 
fungerande samarbete mellan olika intressen. 
 
Under året har antalet asylsökande minskat 
markant, men utmaningarna är fortfarande 
stora. Fokus har flyttats från asylmottagning 
till bosättning, när de asylsökande som 
anlände hösten 2015 får uppehållstillstånd 
och bosätter sig i kommunerna. Att 
samordna och stödja detta mottagande har 
varit en viktig uppgift för länsstyrelsen. 
Projektet ”Från vision till verkstad” har 
kommit igång under året och är en viktig 
kugge i vårt integrationsarbete. 

Integration och tillväxt sätter också fokus på 
bostadsfrågan där vi har en roll i länet att 
lyfta det stora behovet av fler bostäder. Vi 
har bland annat fått ett nytt uppdrag att ge 
finansiellt stöd för byggande av vissa typer 
av bostäder.  
 
En annan viktig fråga för hållbar utveckling i 
länet är planeringen av Ostkustbanan, som 
tagit fart under 2016. Inom arbetet med 
klimat, energi och klimatanpassning har vi 
tecknat nya överenskommelser med 
kommuner och andra aktörer i länet, som ett 
viktigt steg för att nå våra miljömål. 
 
Säkerhetsläget i Europa har förändrats de 
senaste åren, vilket innebär att länsstyrelsen 
har fått ett nytt uppdrag att planera för det 
civila försvaret. Under 2016 har vi påbörjat 
planeringen av en stor krisövning som ska 
genomföras i december 2017. Vi har även 
inlett ett arbete med att stödja kommunerna i 
arbetet mot våldsbejakande extremism.  
 
#Länsstyrelsen – en av Sveriges bäst fungerande myndigheter 

Länsstyrelsens vision ”En av Sveriges bäst 
fungerande myndigheter” börjar kon-
kretiseras efter många synpunkter och för-
slag från medarbetarna. Att göra rätt 
prioriteringar och att välja vad som är 
viktigast är en betydelsefull del i detta 
arbete.  
 
Vi har balans i vår ekonomi och detta 
innebär att vi har handlingsutrymme i vår 
verksamhet. Vi måste ändå jobba 
kontinuerligt både med arbetsmiljön och 
med vår arbetssituation. Vi fortsätter med det 
uppskattade projektet ”Balansa”, som foku-
serar på vår sociala och organisatoriska 
arbetsmiljö.  

En annan satsning är hbtq-certifieringen som 
fortsätter med nya deltagare. Denna satsning 
är viktig för vår kompetens och för vår 
ambition att bemöta alla på ett likvärdigt sätt. 
Detta förutsätter att vi arbetar aktivt för en 
inkluderande miljö och för ett professionellt 
bemötande, oavsett kön, sexuell läggning, 
könsöverskridande identitet eller uttryck, 
ålder, etnisk tillhörighet, religion eller annan 
trosuppfattning eller funktionsnedsättning. 
 
Länsstyrelsens praktikantprojekt är en 
lysande framgång! Vi har tagit emot 30 
nyanlända som praktikanter under 2016. 
Några av dem har fått jobb efter sin praktik 
som timanställda eller heltidsanställda.  
Alla har lämnat oss med väsentligt bättre 
kunskaper i svenska språket och med sitt 
första intyg från den svenska arbets-
marknaden. Vi är helt enkelt bäst av alla 
myndigheter på att ta emot praktikanter.  
 
Vi har även uppmärksammats för vårt arbete 
med digitalisering. Vi ligger i framkant, men 
vi behöver jobba vidare med detta, inte minst 
för att öka vår service gentemot läns-
invånarna och brukarna. 
 
År 2016 var ett minst sagt händelserikt år 
med många utmaningar och massor av goda 
insatser runt om på länsstyrelsen. De 
exempel som finns med i denna samman-
ställning är bara en liten del av allt vi gjort 
under året. 2017 kommer också att bli 
händelserikt och vi är säkra på att många nya 
steg kommer att tas för att uppnå vår vision, 
en av Sveriges bäst fungerande myndigheter. 
 
Jag vill rikta ett stort tack till alla med-
arbetare på länsstyrelsen som har gjort allt 
detta möjligt.  