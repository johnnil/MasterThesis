#Riksbibliotekariens förord 

Valet i september 2018 blev historiskt. Aldrig tidigare i modern tid har en svensk 
regeringsbildningsprocess varit så utdragen. Valrörelsen bedrevs i stor 
utsträckning i sociala medier och på plattformar utanför de etablerade 
mediehusen. För att framtidens forskare ska kunna analysera och förstå denna 
valrörelse krävs att twittermeddelanden, youtube-klipp och annat digitalt material 
bevaras för eftervärlden. Dessvärre finns det inget stöd i dagens pliktlagstiftningar 
som säkerställer att detta sker – något som KB uppmärksammade i rapporten 
Plikten under lupp (2017).  

För att ta reda på hur stora samhällets digitala minnesluckor riskerar att bli 
startade KB under 2018 ett pilotprojekt, där vi samlade in sociala medier med 
anknytning till valet. Inför projektet bestämde vi att insamlingen skulle avslutas 
två veckor efter att en ny regeringsförklaring lästs upp, vilket innebar att den 
kunde avslutas först i februari 2019. Pilotprojektet visar tydligt att lagstiftningen 
måste reformeras för att inte bara valrörelser, utan även andra av samtidens stora 
frågor, ska bevaras för framtida forskning. Hur ska kommande generationer till 
exempel förstå #metoo-uppropet om inga spår av debatten finns kvar?  

Den digitala utvecklingen är stark i hela samhället och KB:s digitala samlingar 
efterfrågas allt mer inom snabbväxande forskningsfält som digital humaniora. Därför 
har KB beslutat att skapa en laboratoriemiljö för sådan forskning. Visionen är att detta 
KB-labb ska fungera som en nationell resurs för nya datadrivna tillämpningar och 
metoder inom humaniora och samhällsvetenskap. Samtidigt kan miljön bli en 
innovationsinkubator för nationalbiblioteket. 

Historiskt riksdagstryck är ett exempel på material som nu går att undersöka på ett 
helt nytt sätt. Riksdagsförvaltningen har digitaliserat 450 år av riksdagsarbete, som KB 
och riksdagsbiblioteket under våren tillsammans gjorde tillgängligt för alla på nätet. 
Dokumenten sträcker sig från Gustav Vasas tid på 1500-talet fram till 
enkammarriksdagens införande 1971. Tidigare har KB digitaliserat över sex tusen 
SOU:er (Statens offentliga utredningar) som är fria att ta del av på nätet. Därmed 
möjliggörs ny kunskap om vår politiska historia.  

Regeringens mål är att resultaten av all offentligt finansierad forskning ska vara 
omedelbart öppet tillgängliga år 2026. Därför krävs en omställning från ett 
prenumerationsbaserat till ett öppet tillgängligt publiceringssystem. Inom ramen 
för Bibsamkonsortiet förhandlar KB om licenser för bland annat vetenskapliga 
tidskrifter till universitet, högskolor, myndigheter och statliga forskningsinstitut. 
Under året valde KB att säga upp avtalet med ett av de största vetenskapliga 
förlagen, eftersom det inte tillgodoser kraven på öppen tillgång. Beslutet väckte 
stor uppmärksamhet, såväl nationellt som internationellt. 

KB:s Vision 2025 slår fast vikten av öppen länkad information. Ett stort steg på 
vägen mot detta viktiga mål togs under sommaren då den nationella
bibliotekskatalogen Libris gick över till länkade data. Utvecklingen är både 
nationellt och internationellt sett ett pionjärarbete som har bedrivits under flera år 
på KB och där vägen framåt stundtals varit svår. Övergången innebär att Libris nu 
pratar ”webbens språk”, vilket gör att bibliotekens samlingar blir mer synliga vid 
sökningar på nätet.  

Pliktlagstiftning och öppen tillgång är, som redan har nämnts, viktiga frågor för 
KB och hela bibliotekssektorn. Därför är det naturligt att de lyfts fram i det utkast 
till en nationell biblioteksstrategi som presenterades i maj 2018. Utkastet har 
diskuterats vid dialogmöten under hösten och ett stort antal aktörer har 
återkommit med synpunkter. Ett slutgiltigt förslag till nationell biblioteksstrategi 
kommer att lämnas in till regeringen i början av mars 2019. 

KB:s samlingar är mycket efterfrågade och i många fall unika. Nationalbiblioteket 
är en oberoende källa för forskning, bildning och nytänkande. 


#Inledning 

#KB:s uppgifter 

KB ska enligt instruktionen: 

* främja den svenska forskningens kvalitet och en demokratisk 
samhällsutveckling genom att tillhandahålla källmaterial och en effektiv 
forskningsinfrastruktur  

* samla in, beskriva, bevara och tillhandahålla fysiskt och digitalt material 
som behövs för att fullgöra myndighetens uppgifter 

* ha en nationell överblick över och främja samverkan inom det allmänna 
biblioteksväsendet i enlighet med 18 § bibliotekslagen (2013:801) 

* tillhandahålla informationssystem och verka för utveckling och samordning 
av digitala tjänster inom det allmänna biblioteksväsendet 

* tillhandahålla en fullgod och heltäckande datakälla för utvärdering av 
svenska vetenskapliga publikationer 

Syftet med KB:s verksamhet är att bidra till forskning och demokratisk 
samhällsutveckling. Detta görs genom att KB samlar in, bevarar och beskriver 
publicerad text, bild och ljud som rör svenska förhållanden. KB sätter även in 
Sverige i ett internationellt sammanhang genom att bygga vidare på de utländska 
samlingarna. KB tillhandahåller ett brett och oförvanskat källmaterial, med skydd 
för användarnas integritet. 

I takt med att medielandskapet förändras behöver KB:s arbete utvecklas så att 
sätten att samla in, beskriva, bevara, tillhandahålla och samordna 
biblioteksväsendet är i fas med samhällets utveckling.  

#Årsredovisningens disposition 

Årsredovisningen består av två delar: resultatredovisning och finansiell 
redovisning.  

I resultatredovisningen redovisar och kommenterar KB verksamhetens resultat i 
förhållande till myndighetens instruktion, återrapporteringskrav i regleringsbrev 
för 2018 samt andra uppdrag från regeringen. 

KB har sedan flera år valt att redovisa verksamhetens resultat utifrån de fem prestationsområdena:  

* Samla in  

* Beskriva  

* Bevara  

* Tillhandahålla 

* Nationell överblick och samverkan  

Inom respektive prestationsområde i resultatredovisningen återkommer nedanstående: 

* Uppgift enligt instruktion samt återrapporteringskrav till regeringen 

* Koppling till KB:s målbild 2020 

* Resultat per prestationsområde 

* Kostnadsutveckling per prestationsområde 

#Vision 2025 och målbild 2020 

KB har under 2018 fortsatt arbetet utifrån Vision 2025 samt Målbild 2020. 
Målbilden innehåller sex prioriterade fokusområden:  

* Fler ska använda mer  

* Större tillgång till digitaliserat material 

* Tydlighet i samlingsbyggandet  

* Bibliotek är en viktig samhällsresurs  

* Stärkt fokus på kompetens  

* Samarbetskultur med användarfokus – ett KB 

I samband med visionsarbetet infördes även en ny modell för flerårig 
verksamhetsplanering. Syftet var att åstadkomma en förenklad och mer effektiv 
planerings- och uppföljningsprocess med mer fokus på att stärka den tvärgående 
verksamhetens roll.  

Den nya modellen innebär att en genomgripande verksamhetsplanering genomförs 
vart tredje år, då också målbilden ses över. Under övriga år ligger fokus på 
uppföljning och justering av aktiviteter.