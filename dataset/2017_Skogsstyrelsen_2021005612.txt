#Balans mellan produktion och miljö genomsyrar Skogsstyrelsens arbete 

Att stärka naturvärden och möjliggöra ökad avverkning för 
ett hållbart samhälle. Det var Skogsstyrelsens övergripande 
mål 2017. På olika sätt har vi arbetat för att upprätthålla 
denna balans mellan skogspolitikens jämställda mål. 

Skogen blir en allt viktigare samhällsfråga. Under 2017 
har vi märkt detta inte minst när det gäller diskussioner 
kring omställningen till en bioekonomi, i klimatpolitiken 
och i arbetet för att nå de globala hållbarhetsmålen inom 
Agenda 2030. Men vi märker det också i den nationella 
skogsdebatten, där frågor som skogsbruk, miljöhänsyn och 
äganderätten tagit en allt större plats under året. 

Skogens ekosystemtjänster har stor betydelse för 
människans välfärd, och under 2017 har Skogsstyrelsen sammanställt kunskap om drygt 
30 skogliga ekosystemtjänster. Det ser väldigt bra ut när det gäller skogens försörjande 
ekosystemtjänster, till exempel produktionen av timmer, massaved och biobränsle. 
Föryngringarna fortsätter att förbättras och avverkningsnivån är långsiktigt hållbar. För 
andra kategorier av ekosystemtjänster är läget inte lika bra. Till exempel har vi fortfarande 
otillräcklig status när det gäller biologisk mångfald och vi ser fortfarande alldeles för höga 
skador på kulturmiljöer. 

Skogsstyrelsens övergripande mål 2017 var att stärka naturvärden och möjliggöra ökad 
avverkning för ett hållbart samhälle. Detta mål innefattar en av de viktigaste grunderna i 
skogspolitiken – nämligen att det ska vara en balans i de jämställda målen för produktion och 
miljö. 

För att komma närmare detta mål har vi bland annat fortsatt den viktiga omvärldsdialogen 
med skogssektorn, vi har satsat på att vår tillsynsverksamhet ska bli tydligare och mer 
enhetlig över landet och vi har ökat användningen av våra e-tjänster, som till exempel Mina 
sidor. Vi har även satsat på vår skogliga uppdragsverksamhet och resultatmässigt visar 
verksamheten en förbättring i förhållande till tidigare år.

För att skapa förutsättningar för en ökad skogsproduktion och utreda mål för produktionen 
startade Skogsstyrelsen en samverkansprocess för skogsproduktion i början av året. Vi 
driver samverkansprocessen tillsammans med ett 30-tal aktörer från främst skogsnäringen 
och de olika arbetsgrupperna har tagit fram ett antal förslag som presenteras i början av 
2018. Processen kommer att fortsätta även under 2018 och målet är att vi ska kunna öka 
skogsproduktionen och samtidigt kunna nå miljömålen och andra samhällsmål.

Att bedriva ett variationsrikt skogsbruk kan öka tillväxt och produktion samtidigt som 
naturvärden stärks. I rådgivningskampanjen Skog med variation har vi under året lyft 
fram hur man kan sprida riskerna, minska skadorna, öka upplevelsevärden samt säkra 
virkesproduktionen genom ett mer variationsrikt skogsbruk. 

En annan viktig byggsten i ett hållbart brukande av den svenska skogen är formellt skydd 
av skyddsvärda miljöer. Flera orsaker försenade Skogsstyrelsens arbete med områdesskydd 
under början av året, men tack vare en kraftsamling under hösten nådde vi nästan upp till 
fullt utnyttjande av de anslag vi fått till detta. 

Under 2017 har den offentliga diskussionen om skogsbruk, naturvård och nyckelbiotoper 
samt äganderätt varit omfattande och stundtals mer polariserad än på länge. I mars beslutade 
Skogsstyrelsen att pausa registreringen av nyckelbiotoper i nordvästra Sverige, vilket följdes 
av en intensiv diskussion både externt och internt. Artskyddet är en annan fråga som 
lett till mycket debatt kring äganderätten, bland annat efter domar som rör förekomst av 
bombmurkla, lavskrika och tjäder.  

Under året har Skogsstyrelsen fortsatt arbeta med nyckelbiotopsfrågor på olika sätt. 
I en bred samverkansprocess har vi tagit fram en utvecklad och förbättrad metod för 
nyckelbiotopsinventering i nordvästra Sverige. Under hösten har vi också påbörjat 
förberedelserna för en landsomfattande nyckelbiotopsinventering som aviserades i 
regeringens budgetproposition för 2018. 

I regeringens budgetproposition fanns även andra stora satsningar på skog, som ledde 
till mycket förberedelsearbete för Skogsstyrelsen under hösten. Skogsstyrelsen fick bland 
annat i uppdrag att samordna ett arbete för att ta tillvara jobbmöjligheterna inom de gröna 
näringarna – ett uppdrag som innebär stora möjligheter för såväl skogssektorn som för 
nyanlända och långtidsarbetslösa. 

Men Skogsstyrelsen arbetar inte enbart inom Sveriges gränser. Det internationella arbetet 
blir allt viktigare, och Skogsstyrelsen stöttar regeringskansliet med analyser och underlag 
i olika internationella skogliga frågor. Exempelvis bistår Skogsstyrelsen vid framtagandet 
av den europeiska skogsstrategin och regeringens förslag till EU-direktiv om energi från 
förnybara källor.  


#Skogspolitiken och Skogsstyrelsens uppdrag 

Skogsstyrelsen är förvaltningsmyndighet under regeringen och har i uppgift att verka för att 
landets skogar sköts på ett sådant sätt att de skogspolitiska mål som beslutats av riksdagen 
kan uppnås. De skogspolitiska styrmedlen inkluderar bland annat kunskapsöverföring/
rådgivning, tillsyn, inventeringar, ekonomiskt stöd och uppdragsverksamhet. Skogsstyrelsen 
följer skogarnas och skogsbrukets utveckling i enlighet med sektorsansvaret. Skogsstyrelsen 
ska verka för att det generationsmål för miljöarbetet och de 
som riksdagen har fastställt nås och har även ansvar för att samordna uppföljning, 
utvärdering och rapportering av miljökvalitetsmålet Levande skogar. Skogsstyrelsen ska 
också samordna genomförande, utveckling, uppföljning och rapportering av målet för 
friluftslivspolitiken som avser tillgång till natur för friluftsliv på skogsmark.

Den gällande skogspolitiken, ”En ny skogspolitik” (proposition 1992/93:226), beslutades 
år 1993 och bekräftades år 2008 genom propositionen ”En skogspolitik i takt med tiden” 
(proposition 2007/08:108).

De skogspolitiska målen utgörs sedan år 1993 av ett miljömål och ett produktionsmål. Målen 
ska vara jämställda.

MILJÖMÅLET: Skogsmarkens naturgivna produktionsförmåga 
ska bevaras. En biologisk mångfald och genetisk variation i 
skogen ska säkras. Skogen ska brukas så att växt- och djurarter 
som naturligt hör hemma i skogen ges förutsättningar att fortleva 
under naturliga betingelser och i livskraftiga bestånd. Hotade 
arter och naturtyper ska skyddas. Skogens kulturmiljövärden 
samt dess estetiska och sociala värden ska värnas.

PRODUKTIONSMÅLET: Skogen och skogsmarken ska 
utnyttjas effektivt och ansvarsfullt så att den ger en uthålligt 
god avkastning. Skogsproduktionens inriktning ska ge 
handlingsfrihet i fråga om användningen av vad skogen 
producerar.

Det skogliga sektorsansvaret från år 1993 medför att åtgärder som krävs för att bevara 
skogslandskapets natur- och kulturmiljövärden är ett gemensamt ansvar för skogsbruket och 
myndigheterna.

I ”En skogspolitik i takt med tiden” slås också fast att de två målen och det delade ansvaret 
mellan samhället och skogsägarna förutsätter en tydligt definierad och långsiktig äganderätt. 
Sammanfattningsvis beskrivs skogspolitiken ofta som ”frihet under ansvar”.

För att politikens mål ska kunna uppnås krävs stora frivilliga insatser från skogsbruket 
utöver de krav som ställs i lagstiftningen. Skogsstyrelsen ska föra dialog med skogssektorn i 
vid bemärkelse och skogsnäringen i synnerhet om vilka åtgärder som behöver vidtas för att 
målen ska kunna nås, och för att få veta vilket stöd som behövs från staten.

Verksamheten regleras av Myndighetsförordningen (2007:515), Förordning (2009:1393) 
med instruktion för Skogsstyrelsen samt regleringsbrev för 2017 N2016/08074/SUN samt 
ändringsbeslut N2017/01454/SUN, N2017/06975/SUN och N2017/07765/SK. 