#GD har ordet 

Den personliga integriteten är viktigt för oss alla inte minst när den tekniska 
utvecklingen accelererar och då personuppgifter samlas i allt fler former. Att 
skydda vår integritet blir en allt viktigare fråga och vi är stolta över att ansvara för 
den myndighetsuppgiften i Sverige. 

Under året har Datainspektionen efterfrågats i en omfattning som vi inte tidigare 
sett. Integritetsfrågorna står högt på dagordningen i samhället och i den politiska 
debatten. 

Regeringen aviserade i slutet av året att man avser att ytterligare satsa på området 
och tillskjuter medel för detta. De vill se en ännu tydligare profil där 
Datainspektionen stödjer och bistår med vår kompetens så att den enskildes 
integritet stärks och samtidigt möjliggöra nya tjänster som ökar medborgarnas 
livskvalitet. Myndigheten föreslås även byta namn till 
Integritetsskyddsmyndigheten. 

För att skydda den personliga integriteten och för att främja den fria handeln inom 
EU införs en ny dataskyddsförordning. Den träder ikraft som ny lag i Sverige och i 
övriga EU länder den 25 maj 2018 och förberedelserna inför förändringen har 
präglat och dominerat Datainspektionens arbete under 2017. 

Vårt förberedelsearbete har bedrivits i ett myndighetsövergripande 
utvecklingsprojekt (reformprojektet). De nya funktionerna har processkartlagts för 
att kunna digitaliseras och hanteras. Målet har varit att Datainspektionen ska 
kunna fullgöra sina uppgifter vid ikraftträdandet av förordningen. 

En modernisering av myndighetens digitala plattform genom en ny IT-plattform 
och ett nytt ärendehanteringssystem har varit nödvändigt som teknisk 
förutsättning för de nya uppgifterna. En ny webbplattform är också avgörande och 
planeras tas i bruk under våren 2018. 

En mängd remisser som avsett anpassning av svensk lagstiftning till EU:s 
dataskyddsreform är ett sådant arbete där vi granskat att det finns tillräckligt 
lagstöd för behandling av personuppgifter. 

När vi nu summerar året kan vi se att förberedelserna för dataskyddsreformen 
utgör den röda tråden. Kompetensförsörjningen har också varit central och är 
framgent en utmaning då behovet av dataskyddskompetens är mycket eftertraktad 
i samhället idag. 

Jag har haft förmånen att bistå Datainspektionen under ett halvår i väntan på ny 
ordinarie generaldirektör och ser att myndigheten har de bästa förutsättningar att 
skapa en modern dataskyddsmyndighet i framkant och i nära samarbete med 
medlemsstaterna inom EU och nationella företag och myndigheter. 


#Datainspektionens uppdrag 

Enligt förordningen (2007:975) med instruktion för Datainspektionen ska 
inspektionen verka för att människor skyddas mot att deras personliga integritet 
kränks genom behandling av personuppgifter och för att god sed iakttas i 
kreditupplysnings- och inkassoverksamhet. Myndigheten ska särskilt inrikta sin 
verksamhet på att informera om gällande regler samt ge råd och hjälp åt 
personuppgiftsombud enligt personuppgiftslagen. Myndigheten ska följa och 
beskriva utvecklingen på IT-området när det gäller frågor som rör integritet och ny 
teknik. 

Datainspektionen är tillsynsmyndighet enligt personuppgiftslagen (1998:204) och 
tillstånds- och tillsynsmyndighet enligt kreditupplysningslagen (1973:1173) och 
inkassolagen (1974:182). 

Datainspektionen har det centrala ansvaret för tillsynen enligt 
kameraövervakningslagen (2013:460). I detta ingår att 

* utvärdera rättstillämpningen, 

* utvärdera, följa upp och samordna den operativa tillsynen, 

* ge råd och stöd till länsstyrelserna, samt 

* ge information och råd till allmänheten och till dem som tillhandahåller och 
använder övervakningsutrustning. 

Datainspektionen får överklaga länsstyrelsernas beslut om kameraövervakning av 
en plats dit allmänheten har tillträde för att ta tillvara allmänna intressen. 
Datainspektionen har också i uppdrag att utöva tillsyn över kameraövervakning av 
platser dit allmänheten inte har tillträde. 

Myndigheten är tillsynsmyndighet enligt EU:s direktiv (95/46/EG) om skydd för 
enskilda personer med avseende på behandling av personuppgifter och om det fria 
flödet av sådana uppgifter. 

Myndigheten ska ge bistånd enligt Europarådets dataskyddskonvention när det 
gäller att lämna uppgifter till behörig myndighet i en stat som är ansluten till 
konventionen. 

Myndigheten är nationell tillsynsmyndighet enligt 

* konventionen om tillämpning av Schengenavtalet av den 14 juni 1985 
(Schengenkonventionen), 

* rådets beslut 2009/917/RIF av den 30 november 2009 om användning av 
informationsteknik för tulländamål (TIS- rådsbeslutet), 

* rådets förordning (EG) 515/97 av den 13 mars 1997 om ömsesidigt bistånd 
mellan medlemsstaternas administrativa myndigheter och om samarbete 
mellan dessa och kommissionen för att säkerställa en korrekt tillämpning 
av tull- och jordbrukslagstiftningen (förordning 515/97), 

* Europaparlamentets och rådets förordning (EU) 2016/794 av den 11 maj 
2016 om Europeiska unionens byrå för samarbete inom brottsbekämpning 
(Europol) och om ersättande och upphävande av rådets beslut 
2009/371/RIF, 2009/934/RIF, 2009/935/RIF, 2009/936/RIF, 2009/968/RIF, 

* rådets beslut 2008/615/RIF av den 23 juni 2008 om ett fördjupat 
gränsöverskridande samarbete, särskilt för bekämpning av terrorism och 
gränsöverskridande brottslighet (Prümrådsbeslutet), 

* Europaparlamentets och rådets förordning (EG) nr 767/2008 av den 9 juli 
2008 om informationssystemet för viseringar (VIS) och utbytet mellan 
medlemsstaterna av uppgifter om viseringar för kortare vistelse (VIS-
förordningen), 

* Europaparlamentets och rådets direktiv (EU) 2015/413 av den 11 mars 2015 
om underlättande av gränsöverskridande informationsutbyte om 
trafiksäkerhetsrelaterade brott (CBE-direktivet), i den ursprungliga 
lydelsen, 

* rådets beslut 2008/633/RIF av den 23 juni 2008 om åtkomst till 
informationssystemet för viseringar (VIS) för sökningar för 
medlemsstaternas utsedda myndigheter och för Europol i syfte att 
förhindra, upptäcka och utreda terroristbrott och andra grova brott (VIS-
rådsbeslutet), och 

* rådets rambeslut 2008/977/RIF av den 27 november 2008 om skydd av 
personuppgifter som behandlas inom ramen för polissamarbete och 
straffrättsligt samarbete (dataskyddsrambeslutet). 

Myndigheten är behörig myndighet för kontroll och intygande av att sådana 
system för insamling av stödförklaringar via internet som används för lagring i 
Sverige uppfyller de krav som följer av Europaparlamentets och rådets förordning 
(EU) nr 211/2011 av den 16 februari 2011 om medborgarinitiativet. 

Myndigheten ska fullgöra vissa uppgifter enligt avtalet mellan Europeiska unionen 
och Amerikas förenta stater om behandling och överföring av uppgifter om 
finansiella betalningsmeddelanden från Europeiska unionen till Förenta staterna i 
enlighet med programmet för att spåra finansiering av terrorism (TFTP). 

Myndigheten är tillsynsmyndighet för behandling av personuppgifter enligt avtalet 
av den 16 december 2011 mellan Konungariket Sveriges regering och Amerikas 
förenta staters regering om ett förstärkt samarbete för att förebygga och bekämpa 
brottslighet och fullgör de förpliktelser som nämns i 8 kap. 12 § förordningen 
(2017:504) om internationellt polisiärt samarbete. 

Enligt regleringsbrevet för 2017 ska Datainspektionen upptäcka och förebygga hot 
mot den personliga integriteten. Verksamheten ska främst inriktas på områden 
som bedöms vara särskilt känsliga ur ett integritetsperspektiv, nya företeelser och 
användningsområden av teknik samt områden där risken för missbruk eller 
felaktig användning bedöms vara särskilt stor. 