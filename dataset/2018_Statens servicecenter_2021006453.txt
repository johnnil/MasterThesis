#Inledning 

#Generaldirektören har ordet 

Statens servicecenter fortsätter växa och får utökad verksamhet 
Sedan Statens servicecenter inledde sin verksamhet i juni 2012 har antalet 
kundmyndigheter ökat från sju till 159. Omsättningen har vuxit till nära en halv miljard 
kronor. Antalet anställda har ökat till närmare 500. Det har varit en mycket expansiv och 
spännande tid. 

2018 var ett omvälvande och framgångsrikt år för Statens servicecenter. För andra året i 
rad kan vi redovisa ett ekonomiskt överskott. Det uppgick till 3,6 miljoner kronor för 2017, 
och 7,4 miljoner kronor för 2018. Detta ska ställas mot att myndigheten gick med ett 
underskott det första året med 78 miljoner kronor. 

Det är lätt för mig att konstatera att det finns ett starkt engagemang hos våra medarbetare i 
myndigheten. De har gjort mycket värdefulla insatser under året. 

Under 2018 har totalt antal anslutna kundmyndigheter ökat med sju stycken. Nya 
kundmyndigheter är bland andra Migrationsverket och Lunds universitet. 

Samtidigt som expansionen fortsätter blir vi allt effektivare. Ett par exempel: Under året 
ökade antalet lönespecifikationer per årsarbetskraft med 13,6 procent. Antalet hanterade 
leverantörsfakturor per årsarbetskraft ökade med 15,2 procent. Detta skapar inte bara 
förutsättningar för fortsatta effektiviseringar för statsförvaltningen som helhet utan leder 
även till konkreta fördelar för våra befintliga och framtida kundmyndigheter. För tredje 
året i rad har vi inte behövt höja avgifterna för våra tjänster och vi avser inte heller höja 
dem under 2019. 

Jag kan även konstatera att Statens servicecenter under 2018 har tagit fram en kundportal 
som har blivit mycket väl mottagen av användarna. Där kan de söka efter information, följa 
sina ärenden, ta del av nyheter och göra mycket annat. I dag använder över 70 procent av 
kunderna portalen. Vi fortsätter arbetet med att förbättra vår digitala mötesplats för 
kundärenden. 

En nyligen genomförd NKI-undersökning (Nöjd Kund Index) bekräftar att användarna är 
mycket nöjda med de insatser som Statens servicecenter har gjort under året för att 
förbättra kundservicen. Vi har också haft en mycket uppskattad samverkansdag för alla 
våra kontaktpersoner. 

Ett viktigt arbete har även pågått under året för att förbereda att Försäkringskassan blir vår 
leverantör av IT-tjänster under 2019. 

Under 2018 har Statens servicecenter fått ett nytt uppdrag av regeringen om att ansvara för 
en samlad organisation som ska ge lokal statlig service till medborgare och företag i hela 
landet. Det ska ske vid 113 befintliga servicekontor med sammanlagt cirka 800 anställda. 
Från början var det meningen att lokalkontoren skulle anslutas den 1 januari 2019. Vi har 
arbetat mycket hårt för att hinna bli klara med uppdraget till årsskiftet. Regeringen har 
därefter beslutat att senarelägga vårt övertagande av ansvaret för den statliga lokala 
servicen till den 1 juni 2019 för att hinna få viss lagstiftning på plats. 

Mot bakgrund av det nya verksamhetsområdet har vi delat upp myndigheten i två 
divisioner: Myndighetsservice och Medborgarservice. 

Jag är säker på att Statens servicecenter kommer att fortsätta hantera många stora och 
spännande utmaningar i flera år till för att ytterligare expandera och utveckla verksamheten 
för att på bästa sätt effektivisera svensk statsförvaltning. 


#Om Statens servicecenter 

Statens servicecenter inrättades den 1 juni 2012 för att bidra till en effektivare 
administration inom statsförvaltningen. Myndigheten levererar tjänster inom ekonomi, lön, 
HR och konsultstöd till myndigheter under regeringen. Verksamheten bedrivs från 
huvudkontoret i Gävle samt från kontor i Östersund, Stockholm, Eskilstuna, Norrköping, 
Lund och Göteborg.  

#Organisation 

Statens servicecenter har omorganiserat verksamheten i två nya divisioner för att etablera 
en ny samlad organisation för statlig lokal service. Division medborgarservice har under 
2018 bedrivit projektarbete för att förbereda övertagandet av 113 statliga lokala 
servicekontor från den 1 juni 2019. I arbetet har även ingått att bygga upp divisionens 
interna organisation som ska gälla från detta datum. Division myndighetsservice ansvarar 
för administrativa tjänster till myndigheter. 

Därutöver finns stöd- och ledningsfunktioner för IT, juridik, kommunikation, säkerhet och 
verksamhetsstöd. Internrevision är direktunderställd styrelsen. 

#Myndighetsledning 

Statens servicecenter är en styrelsemyndighet. Regeringen utser styrelsens ordförande och 
ledamöter. Den nuvarande styrelsen leds av ordförande Barbro Holmberg. 

#Viktiga projekt och aktiviteter 

#Förberedelser för en samlad statlig serviceorganisation  

Statens servicecenter har på regeringens uppdrag bedrivit ett omfattande 
samverkansprojekt under 2018 med Försäkringskassan, Pensionsmyndigheten och 
Skatteverket för att förbereda övertagandet av statliga lokala servicekontor den 1 juni 
2019. Myndighetssamverkan är inriktad på såväl strategiska ledningsfrågor som operativa 
sakfrågor inom olika gemensamma arbetsområden. De gemensamma arbetsområdena 
omfattar IT-försörjning, HR-frågor, lokalförsörjning inkl. kontorsservice, fysisk säkerhet, 
behörigheter och informationssäkerhet, ekonomi, kommunikation och juridiska frågor samt 
framtida samverkan om serviceutformning och kompetensförsörjning. 

Parallellt med samverkansprojektet har Statens servicecenter under 2018 även beslutat att 
inrätta en ny division för medborgarservice och bedrivit rekryteringsarbete gällande vissa 
chefsbefattningar inom divisionen. Därutöver har insatser gjorts för att förbereda 
uppbyggnaden av divisionens linjeverksamhet och funktioner för ledning, styrning, stöd 
och uppföljning. 

Statens servicecenter har tillsammans med övriga myndigheter arrangerat särskilda 
sammankomster med nuvarande chefer för servicekontoren för att ta del av erfarenheter 
och diskutera kommande utmaningar.  

#Andra viktiga projekt 

*På regeringens uppdrag har Statens servicecenter bedrivit ett projekt för att 
förbereda en verksamhetsetablering i Sollefteå. Enheten i Sollefteå kommer att ha 
en inriktning mot ekonomirelaterade tjänster (e-handel).  

*I början av 2018 flyttades kvarvarande löneproduktion vid avdelningen 
konsultrelaterade tjänster i Stockholm till avdelningen lönerelaterade tjänster i 
Gävle. Det innebär att samtliga löner nu hanteras av avdelningen lönerelaterade 
tjänster. 

*Under året har två nya stora kundmyndigheter (Lunds universitet och 
Migrationsverket) anslutit sig till Statens servicecenters lönetjänster. 
Anslutningen innebär att Statens servicecenter får kontor i Lund och 
Norrköping. 

*Statens servicecenter har i samverkan med Skatteverket och 
Ekonomistyrningsverket genomfört en förstudie om digital kvittohantering. 
Framtida digitala lösningar ska vara hållbara och kostnadseffektiva och ha som 
utgångspunkt att det inte framställs något papperskvitto. För att nå sådana lösningar 
krävs fortsatt samverkan mellan myndigheter, branschorganisationer och 
leverantörer. 

*Två stora utvecklingsinsatser, supportsystemet och diarieprojektet, har avslutats 
och satts i drift i början av 2018. Supportsystemet innebär att ärenden styrs 
tydligare till rätt mottagare och därmed blir mindre personalkrävande. Fler ärenden 
ska hanteras digitalt och med ökad självservice. Gällande diarium används det nya 
stödsystemet Public360 som en grund för en säker och effektiv dokumenthantering. 

*Under 2018 avslutades även ett projekt där myndighetens interna och externa webb 
ersattes med en helt ny webb i ett nytt gränssnitt.  

*Regeringen har tidigare gett Statens servicecenter och Riksarkivet i uppdrag att i 
samverkan med sju pilotmyndigheter utveckla och använda en 
förvaltningsgemensam tjänst för e-arkiv. I december 2018 avbröts upphandlingen 
av en förvaltningsgemensam tjänst för e-arkiv på grund av för högt pris och 
bristande konkurrens. Statens servicecenter arbetar utifrån vissa förutsättningar 
med en ny strategi för hur en långsiktig, säker och kostnadseffektiv e-arkivtjänst 
ska kunna etableras i statlig regi. En viktig förutsättning för att den 
förvaltningsgemensamma e-arkivtjänsten ska få en bred anslutning är att 
Riksarkivet fastställer de mest grundläggande förvaltningsgemensamma 
specifikationer som behövs för statsförvaltningen.