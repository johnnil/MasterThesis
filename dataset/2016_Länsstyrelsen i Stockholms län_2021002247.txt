#LANDSHÖVDINGEN HAR ORDET 

#Stora investeringar nödvändiga i ett län på tillväxt 

#Stockholmsregionen i ett globalt samhälle 

Den pågående globaliseringen leder till att gränsers betydelse minskar. Sätten att 
kommunicera blir enklare, arbetsmarknader och ekonomier integreras och arbetskraften blir 
mer rörlig. Det innebär i sin tur både utmaningar och möjligheter. Stockholmsregionens 
globala attraktivitet rankas högt i internationella mätningar av konkurrenskraft, vilket vi kan 
glädjas åt, men vi står samtidigt inför en rad utmaningar. 

Näringslivets utveckling i Stockholmsregionen är beroende av tillgången av rätt kompetens, 
vilket kräver god tillgång till bostäder som i sin tur förutsätter en kapacitetsstark infrastruktur 
och ett välfungerande utbildningssystem.  

I Stockholms län bor drygt en femtedel av Sveriges befolkning, här skapas en tredjedel av 
Sveriges ekonomi och här finns landets främsta kunskapscentrum. Stockholms läns 
befolkningsmässiga sammansättning är en styrka.  

#Stockholm växer – men tampas med utmaningar 

Den regionala ekonomin i Stockholm är i grunden stark och arbetsmarknaden robust. 
Sammantaget svarar Stockholms län för en stor och växande del av rikets befolkning, 
nyföretagande, och skatteintäkter. Stockholms betydelse för den nationella välfärden blir 
därmed allt större.  

Näringslivet har en hög forskningsintensitet med stark förmåga till förnyelse och utveckling. 
Stockholms täthet, storlek, branschrepresentation och attraktivitet är unik för Sverige.  

Stockholm konkurrerar inte i första hand med andra svenska regioner utan med innovativa 
regioner i Europa och övriga världen. Även om det går fortsatt bra för huvudstadslänet är det 
viktigt att Stockholm ges stöd från nationell nivå för att regionen fortsatt ska kunna axla 
ansvaret som Sveriges tillväxtmotor. 

Att länet växer är positivt, men det ställer krav på kraftfulla investeringar. Detta för att möta 
de alltmer uppenbara kapacitetsbristerna inom bostäder och infrastruktur. Med hänsyn till 
kapacitetsbrister och övrig samhällsutveckling, gäller det också att utveckla regionen i en mer 
transport- och klimateffektiv riktning.  

Regionen har med detta som utgångspunkt identifierat fem avgörande utvecklingsområden 
som alla kräver olika mått av statligt, regionalt och lokalt agerande: 

* Bostäder 

* Infrastruktur 

* Klimat och energi 

* Innovationskraft 

* Arbetsmarknad och kompetensförsörjning 

Utmaningarna och dess prioriteringar har en bred regional förankring genom att Stockholms 
läns landsting, Kommunförbundet i Stockholms län samt Stockholms stad har ställt sig bakom 
dem. Prioriteringarna har redovisats i den årliga rapporten ”Stockholm – full fart framåt” som 
är ett komplement till myndighetens verksamhetsredovisningar.  

#Det byggs mycket – men fortsatt stora behov 

Under 2016 har vi sett en fortsatt positiv trend i antalet påbörjade detaljplaner för bostäder. 

Samtidigt som bostadsbyggandet ökade under året, har det blivit allt svårare för hushåll med 
små inkomster att etablera sig på bostadsmarknaden. Detta är regionens kanske största 
utmaning, som kräver en rad insatser inom många olika områden.  

Regionens aktörer har under flera år arbetat med att identifiera – och i förekommande fall 
försöka undanröja – hinder av olika slag för ett ökat bostadsbyggande och en mer hållbar 
stadsutveckling. Detta sammantaget visar att länet är på rätt väg. Större fokus behöver dock 
läggas på att ytterligare öka byggtakten och få till ett mer målgruppsanpassat och klimatsmart 
byggande, samtidigt som det krävs insatser för att göra de befintliga bostäderna tillgängliga.  

På Länsstyrelsen har vi fortsatt en mycket god måluppfyllelse av handläggningstider för 
bygglov och förhandsbesked. Trots att antalet överklagande bygglov och förhandsbesked har 
ökat markant under 2016 och att handläggningstiderna för bygglov skärptes i 2016 års 
regleringsbrev, har vi lyckats att handlägga 70 procent av ärendena inom tre månader och 94 
procent av byggloven inom fem månader.  

Vi har sett en viss ökning av överklagade tidsbegränsade bygglov, vilket sannolikt är en följd 
av kommunernas arbete med att få fram bostäder till nyanlända. Dessa ärenden, liksom övriga 
ärenden som avser nyproduktion av bostäder, har prioriteras särskilt.  

Den 1 juni ändrades instansordningen för överklaganden av antagna detaljplaner. Det innebär 
att länsstyrelsen inte längre ska pröva dessa överklaganden. Överklagande av en kommuns 
antagande av detaljplan görs istället direkt till mark- och miljödomstolen. Det är alltså endast 
överklaganden av detaljplaner som antagits före den 1 juni som har handlagts av länsstyrelsen 
under året.  

#Satsningar på vatten, natur och klimat stärker attraktiviteten  

Stockholm utmärker sig som en region som är grön och rik på vatten. De många 
naturområdena, parkerna, stränderna och inte minst skärgården, bidrar starkt till regionens 
utveckling och attraktionskraft. Stockholms expansion ger såväl möjligheter som utmaningar i 
arbetet med att utveckla länet på ett hållbart sätt. Länsstyrelsen bidrar till att viktiga natur- och 
rekreationsvärden behålls samtidigt som bostadsbyggandet når rekordnivåer. Vattenfrågorna i 
bemärkelsen långsiktigt god vattenkvalitet och vattenförsörjning, är av stor betydelse för 
regionen, och kräver fortsatta insatser. Glädjande är att arbetet med en regional 
vattenförsörjningsplan intensifieras, och att det stora projektet Life IP Rich Waters som 
innebär vattenförbättrande åtgärder i Mälardalsregionen, kommer att genomföras de 
kommande sju åren. Regionens bidrag för att nationellt och globalt minska klimatpåverkan 
förutsätter att energianvändningen minskas, effektiviseras och ställs om till förnybara 
energikällor. Innovativa satsningar på energieffektivitet och förnybara bränslen, stärker också 
regionens internationella profil som en framtidsinriktad region. Regionalfondsprojektet Grön 
Bostad där Länsstyrelsen är aktiv, förenar drivkrafter inom klimat, tillväxt och innovation och 
syftar till en systemsyn på hållbar stadsutveckling.  

#Satsningar på infrastruktur 

Trafikinfrastruktursatsningar på 112 miljarder kronor kommer att genomföras i 
Stockholmsregionen för perioden 2014–2025. Trots det kommer regionen, enligt studier från 
Trafikanalys, att ha fler flaskhalsar 2030 än i dag. För att tillgodose såväl framkomlighetsmål 
som miljömål finns därför också anledning att effektivisera både person- och godstransporter. 

Ska befolkningsökningen hanteras, klimatförändringar motverkas och attraktionskraften klara 
den globala konkurrensen, behövs fortsatt stora infrastrukturinvesteringar i länet. Det är därför 
glädjande att regeringen och regionens aktörer tidigare har träffat en överenskommelse om 
utbyggnad av tunnelbanan med nio nya tunnelbanestationer som innefattar Nacka, Barkarby, 
Haga- och Arenastaden. Fler resor behöver ske inom gång-, cykel-, och kollektivtrafiken för 
att möjliggöra den tillgängliga och attraktiva regionen. 

Under 2016 påbörjade Länsstyrelsen planeringen inför arbetet med att ta fram en ny länsplan 
för utvecklingen av regionens infrastruktur. I samband med det har länets kommuner och 
landstinget ombetts att identifiera prioriterade infrastrukturobjekt som ska stödja regionens 
utveckling. Länsstyrelsen har sammanställt kommunernas önskemål och totalt inkom cirka 
150 namngivna objekt från regionens aktörer. En preliminär kostnadsbedömning av de 
inkomna objekten indikerar en total kostnadsram på över 200 miljarder kronor. 

#Digital agenda 

Bredbandsutbyggnaden i länet har under 2015 och 2016 gått in i en av de mest intensiva 
perioderna någonsin. I en nationell jämförelse ligger länet i särklass vad gäller andelen 
hushåll med tillgång till bredband om minst 100 Mbit/s och har också den största 
ökningstakten. Länsstyrelsen beviljade under året över 90 miljoner kronor i stöd till ett 
historiskt stort bredbandsprojekt i skärgården som omfattar boende och företag på Ljusterö, 
Svartsö och omnejd. Länsstyrelsen har under året tagit fram en regional handlingsplan för 
arbetet med den digitala infrastrukturen. Handlingsplanen följer upp den digitala agendan med 
prioriteringar och insatser för att främja en fortsatt marknadsdriven bredbandsutbyggnad även 
utanför tätorterna. 

#Innovationsdriven ekonomi 

Stockholm är i dag en internationellt konkurrenskraftig region inom innovationsområdet 
och jämförelser med andra regioner faller ofta ut till Stockholms fördel. För att ytterligare 
stärka vår position började arbetet redan år 2013 att intensifieras. Regionen påbörjade då – i 
brett partnerskap – arbetet med att förverkliga den regionala innovationsstrategin i praktisk 
handling. Under 2016 lanserades Innovationsindikatorn, som är starten på en serie 
återkommande rapporter som rankar Stockholms läns innovationströsklar och föreslår 
åtgärder för att övervinna dessa. Syftet är att samla och koordinera initiativ som påverkar 
innovationsförmågan, och att samla regionens centrala aktörer bakom en strategi.   

Visionen är att vara världens mest innovationsdrivna ekonomi år 2025. 

I regionen finns två av Sveriges internationellt mest framgångsrika kunskapsområden: 
informations- och kommunikationsteknik (ICT) och life science. Regionen står sig också väl 
när det gäller hälso- och naturvetenskap samt kunskapsintensiva servicenäringar. 

En fråga som har aktualiserats under året är att få EU:s läkemedelsmyndighet, EMA, till 
Stockholm-Uppsalaregionen. EMA är i dag placerad i London och kommer att flytta som en 
konsekvens av att Storbritannien lämnar EU. Länsstyrelsen började under året att aktivt lyfta 
fram Stockholm-Uppsalaregionen som en så stark och övertygande kandidat som möjligt. 
Regeringen beslutade under 2016 att inrätta ett särskilt sekretariat med uppdrag att planera 
och organisera Sveriges kandidatur för att lokalisera EMA till Sverige.  

#Arbetsmarknad och kompetensförsörjning 

I konkurrensen med andra ledande regioner i världen behöver Stockholmsregionen kunna 
erbjuda kompetens av hög klass. Utvecklingen går dessvärre mot växande kompetensbrist, 
både när det gäller akademiskt utbildade personer och personer med yrkesutbildning. 

Regionen behöver tilldelas platser inom de högre utbildningarna som motsvarar 
befolkningstillväxten. Regionens ökande behov av yrkeshögskoleplatser behöver också 
tillgodoses. I båda fallen är teknikutbildning samt vård och omsorg särskilt viktiga. 
Ytterligare områden där bristen är påtaglig är byggbranschen och lärare inom i stort sett 
samtliga områden. Det omfattande antalet nyanlända som kommit till länet ställer också krav 
på fler utbildningsplatser. 

Under 2016 ökade antalet sysselsatta i länet med cirka 23 000 personer. Utrikes födda svarade 
för drygt hälften av nettoökningen. Antalet sysselsatta i huvudstadsregionen uppgick till 1,2 
miljoner och andelen sysselsatta till 71,3 procent, vilket är högst av samtliga län i Sverige. 
Under det gångna året startades drygt 24 800 företag, vilket är det högsta nyföretagande 
någonsin. Sammantaget svarade länet för 36 procent av rikets samlade nyföretagande. 

#Långsiktiga effekter av antalet asylsökande 

År 2016 blev ett år som fortsatt formades av att många människor var på flykt från olika 
konfliktområden för att söka skydd i Europa. 

Stockholm och de övriga storstadsområdena tog emot en stor del av de människor som hade 
Sverige som mål på sin flyktväg. 

Länets kommuner, landstinget och andra regionala aktörer har under året arbetat hårt för att 
göra mottagandet så bra som möjligt under rådande omständigheter. Kommunerna har haft 
stora utmaningar att få fram bostäder och vi på Länsstyrelsen har försökt underlätta detta 
arbete på bästa sätt.  

Som en del av arbetet med mottagandet av asylsökande har länsstyrelserna fått regeringens 
uppdrag att samordna och koordinera arbetet med tidiga insatser för asylsökande i hela landet. 
Under hösten 2016 pågick ett förberedande arbete med inventering, dialog med berörda parter 
och uppbyggnad av nya eller utveckling av befintliga strukturer för samordningsuppdraget.  

Utifrån en gemensam analys av de långsiktiga effekterna av antalet asylsökande, fastställde 
det regionala rådet 2016 en gemensam inriktning för att samla aktörernas gemensamma 
utmaningar; bostäder, kompetensförsörjning, etablering och trygghet och säkerhet.  

Länsstyrelsen besökte under året alla länets kommuner för att få en samlad bild av 
förutsättningarna för utvecklingen av nya bostäder och kommunernas arbete med 
bostadsförsörjning. Ett bredare arbetssätt med tidiga samhällsplaneringsdialoger har initierats 
utifrån att kunskapen ökat och förutsättningarna förändrats. Det kommer att sjösättas under 
2017.  

#Länsstyrelsen – en kundorienterad, effektiv och välskött myndighet 

Länsstyrelsens övergripande mål är att vara en av landets mest effektiva och välskötta 
myndigheter. Våra kunder – enskilda, kommuner, organisationer och företag – ska känna sig 
väl bemötta och ha förtroende för myndigheten. Som grund för utvecklingen av vårt arbete 
ska vi ha en god bild av kundernas behov och förväntningar. Vårt förhållningssätt är att vara 
en aktiv medspelare i en växande region. 

#Ständiga förbättringar 

Ett steg i myndighetens förändringsarbete handlar om arbetssätt och förhållningssätt. Vi inför 
etappvis en processutveckling enligt lean, som i korthet handlar om att förändra och förenkla 
– från stora till små förbättringar för våra kunder och som ökar delaktigheten bland de 
anställda. Projektet startades 2013 och arbetet har under 2016 tillämpats i praktiken på 
samtliga avdelningar. Processutvecklingen ingår numer även i styr- och ledningssystemen för 
hela myndigheten.  

Resultaten visar sig redan i form av kortare handläggningstider, bättre kontroll på arbetsflöden 
och i ökat engagemang bland personalen. Under året har vi arbetat med att utveckla den 
gemensamma hanteringen och spridningen av metodik, kunskap och förbättringsinsatser inom 
vår myndighet. 

Under året har personalen också utbildats i klarspråk – det vill säga kurser som lär ut hur vi 
ska kommunicera tydligare, i enlighet med språklagen. Det arbetet fortsätter under 2017. 

Under 2016 har vi som myndighet installerat oss de nya lokalerna i Kungshuset på 
Regeringsgatan, som vi flyttade till strax före jul 2015. Att vi har getts förutsättningar att  
arbeta i en öppen och modern kontorsmiljö har inneburit ett förändrat arbetssätt med bättre 
samverkansmöjligheter och ökad digitalisering. 