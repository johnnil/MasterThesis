#Generaldirektörens förord 

När vi nu lägger 2017 bakom oss är det tydligt att Kommerskollegiums 
områden varit i fokus ännu ett år i Sverige, EU och globalt. Stor-
britanniens utträde ur EU, de många frihandelsavtal som EU förhandlar 
parallellt, världshandelssystemet WTO:s svårigheter att förhandla nya 
avtal, och FN:s globala hållbarhetsagenda, Agenda 2030, är exempel på 
frågor som hamnat på kollegiets bord under året. Listan hade kunnat 
göras betydligt längre. 2017 har helt enkelt varit ett europeiskt och 
handelspolitiskt intensivt år, vilket naturligtvis har satt ett visst tryck på 
Kommerskollegium. Samtidigt är det glädjande att konstatera att våra 
medarbetares kunskap varit så efterfrågad och uppskattad.   

En fråga som under 2017 involverat många delar av Kommerskollegium 
är Storbritanniens utträde ur EU, brexit. Regeringen gav Kommers-
kollegium i uppdrag att analysera olika alternativ för hur tull- och 
handelsprocedurer och handel med tjänster kan regleras efter 
Storbritanniens utträde, en utredning som lämnades in under våren. 
Många av kollegiets experter har medverkat i våra olika analyser av 
brexit, eftersom utträdet berör både statistik, tjänstehandel, dataflöden, 
varuhandel och en till synes aldrig sinande mängd komplexa frågor. 
Kommerskollegiums unika position som både inremarknadsmyndighet 
och utrikeshandelsmyndighet har varit en stor styrka. Utöver själva 
analysarbetet har kollegiet arbetat med att sprida vår kunskap till de 
branschorganisationer, företag, myndigheter och övriga berörda som 
efterfrågat vår expertis.  

Även inom handelspolitiken har året som gått inneburit intensivt arbete. 
Sällan har EU förhandlat så många frihandelsavtal samtidigt och 
Kommerskollegiums kompetens har använts såväl inför, som under och 
efter att avtalen trätt i kraft. Exempelvis gav avtalet mellan EU och 
Kanada, Ceta, upphov till en fördjupad analys till regeringen av 
bestämmelserna om investeringsskydd, offentlig upphandling, miljö- och 
hälsorelaterade frågor, tjänstehandel och regleringssamarbete. Under 
utredningen valde kollegiet att utveckla nya former för samverkan med 
arbetsmarknadens parter och andra civilsamhälleorganisationer. Detta för 
att bjuda in till dialog och förtydliga vilka möjligheter organisationerna 
har att påverka förhandlingarna om nya frihandelsavtal. Även när det 
gäller information efter att ett avtal väl trätt i kraft, har vi sökt innovativa 
vägar. Exempelvis sjösattes en Ceta-portal på kommers.se för företag 
som vill använda avtalet. Avtalen är ju trots allt till för att användas.  

På en handfull ytterligare områden har Kommerskollegium utvecklat och 
förnyat både i sak och metod: genom att tydliggöra handelns bidrag till 
de olika målen inom FN:s globala Agenda 2030, genom att utveckla vårt 
stöd till utvecklingsländer i form av ökad interaktivitet i vår 
handelspolitiska kurs, Trade Academy, genom att finna nya former för att 
dela vår kunskap om exempelvis TBT och SPS med andra länder. Våra 
samarbeten är många och värdefulla – i Sverige med myndigheter, 
kommuner, civilsamhälleorganisationer, gymnasieskolor, företag, och 
internationellt med bland andra OECD, WTO, EU-kommissionen, 
Världsbanken och andra medlemsländer.  

Avslutningsvis, för att vara relevanta och i framkant med den kunskap vi 
lämnar till regeringen behöver vi dela lärdomar och erfarenheter internt. 
Ett forum för internt lärande, Fredagsforum, drogs igång under året och 
har vid tio tillfällen samlat medarbetare från Kommerskollegiums alla 
enheter kring så skilda frågor som Sri Lankas utveckling, dataflöden, 
tjänstefiering av industrin och hur man kan arbeta med rollspel som 
pedagogisk metod.  

Med ökat internt erfarenhetsbyte, med nya modeller för samverkan med 
bland annat civilsamhället och med fortsatt djup och bred analys inom 
våra sakområden avslutar Kommerskollegium ett intensivt 2017 och står 
väl rustat för ett sannolikt lika intensivt 2018.  


#Sammanfattande resultatbedömning  

#Kommerskollegiums uppdrag  

Kommerskollegium är Sveriges myndighet för frågor som rör utrikes- 
handel, EU:s inre marknad och EU:s handelspolitik. 

Inom ramen för regeringens arbete och prioriteringar ska 
Kommerskollegium bistå med expertstöd i både långsiktigt och löpande 
arbete som rör myndighetens verksamhetsområden och bidra till ökad 
kunskap inom dessa områden. Bland Kommerskollegiums målgrupper 
nämns såväl enskilda företag, konsumenter, privatpersoner, näringslivet i 
stort som andra myndigheter. Myndigheten ska beakta 
utvecklingsländernas perspektiv och integrering i handelssystemet. 

De övergripande målen för Kommerskollegiums arbete är att bidra till: 

* En väl fungerande inre marknad 

* En extern handelspolitik i EU som bygger på frihandel 

* Ett öppet och starkt multilateralt handelssystem 

#Årsredovisningens struktur 

Dispositionen för årsredovisningen speglar myndighetens instruktion. 
Kommerskollegiums centrala uppgifter redovisas i separata kapitel, i 
vilka nyckeltal, resultat och kostnader redovisas och kommenteras. 
Utöver de tre centrala uppgifterna ovan gällande EU:s inre marknad 
(kapitel 3), EU:s externa handelspolitik (4) och handelsutvecklingen (5), 
redovisas arbetet med Open Trade Gate Sweden (6), det 
handelsrelaterade utvecklingssamarbetet (7), Hållbar utveckling (8) och 
ekonomiska sanktioner (9). Att frågor om hållbarhet redovisas för första 
gången under ett eget avsnitt i denna årsredovisning beror dels på att det 
rör ett område som går horisontellt genom kollegiets övriga 
verksamheter, dels för att området fått ett ökat fokus under senare år. I 
årsredovisningen för 2016 redovisades hållbarhetsfrågorna under 
avsnittet om EU:s externa handelspolitik. Arbetet med ekonomiska 
sanktioner redovisas i ett separat kapitel, eftersom uppdraget är skilt från 
kollegiets övriga verksamhet. Årsredovisningen avslutas med en 
summering av årets kommunikationsinsatser (10) och 
kompetensförsörjning (11), innan det avslutande kapitlet innehållande 
den finansiella redovisningen (12). 

Inom respektive verksamhet i kapitel 3–9, redovisar kollegiet 
kostnaderna nedbrutet på prestationstyp, det vill säga 
analyser/utredningar, informationsinsatser, ärendehandläggning med 
mera. Fördelningen av kollegiets personal- och overheadkostnader på 
verksamheterna, i kapitel 3–9, baseras på kollegiets tidredovisning.  

#Resultatbedömning  

Kommerskollegium har sammantaget nått ett bra resultat inom samtliga 
verksamheter under 2017.  

Kollegiet har levererat de underlag Regeringskansliet efterfrågat och 
bidragit med substans i flera centrala områden under året. Områden där 
kollegiets kompetens särskilt efterfrågats har handlat om expertstöd i 
flera förhandlingar på inre marknadsområdet, analys av konsekvenserna 
av frihandelsavtalet mellan EU och Kanada (Ceta) samt analys av 
alternativ till framtida regelverk för handeln mellan EU och 
Storbritannien efter att landet lämnat EU (brexit). Även det 
handelsrelaterade biståndet har varit i fokus under året, med samtliga fem 
prioriterade pilotländer bland deltagarna i undervisningssatsningen Trade 
Academy.    

I årets redovisning anges, liksom i tidigare årsredovisningar, nyckeltal på 
flera områden. I de fall dessa nyckeltal inte varit möjliga att ta fram för  
tidigare år framgår detta.  

Att mäta effekterna av Kommerskollegiums verksamhet väcker flera 
metodfrågor. I strikt mening innebär effekten av verksamheten skillnaden 
mellan hur utvecklingen ser ut om Kommerskollegium inte haft någon 
verksamhet, jämfört med hur utvecklingen ser ut när kollegiet faktiskt 
bedrivit verksamhet. Denna kontrafaktiska utveckling är svår att mäta. 
Dessutom finns en tidsaspekt; de långsiktiga effekterna av verksamheten 
kan dröja många år, inte minst när det gäller systemiska handelspolitiska 
frågor såsom att driva en frihandelslinje i EU:s externa handelspolitik. 
Slutligen kan tilläggas att det är svårt att med säkerhet fastslå när det är 
just kollegiets underlag som gjort skillnad. Kommerskollegium kan ha 
lämnat underlag till Regeringskansliet, som sedan har använts i EU-
sammanhang, och där Sverige har lyckats påverka exempelvis EU:s 
externa handelspolitik i en viss riktning. Det är helt enkelt svårt att 
isolera effekten av Kommerskollegiums verksamhet.   

Dessa svårigheter till trots redovisas så långt det är möjligt såväl resultat 
som vissa effekter inom Kommerskollegiums olika uppdrag. Nedan följer 
en kortare sammanfattande bedömning inom respektive område.  

#En väl fungerande inre marknad 

Kommerskollegiums bidrag till en väl fungerande inre marknad under 
2017 har varit tillfredsställande, med särskilt tydliga resultat på två 
områden: expertstöd till regeringskansliet i pågående förhandlingar på 
inremarknadsområdet och analys av brexit.  

Kollegiets expertstöd till Regeringskansliet under de olika 
förhandlingarna på inre marknadsområdet har rört flera förslag för att 
förbättra den fria rörligheten för tjänster. Kollegiets tidigare analyser av 
tjänstedirektivets anmälningsförfarande och ömsesidigt erkännande inom 
tjänstesektorn är alltjämt relevanta. Avseende den så kallade strategin för 
en inre digital marknad i Europa har kollegiet aktivt spridit kunskap och 
bidragit till fördjupad förståelse i Sverige och inom EU genom att 
medverka i ett stort antal seminarier, konferenser och workshops 
anordnade av EU-kommissionen, europeiska tankesmedjor, 
branschorganisationer och andra medlemsländer. Vid årets slut bistod 
kollegiet även Regeringskansliet med expertstöd i förhandlingarna om fri 
rörlighet för icke-personlig data.  

Ett annat område där Kommerskollegiums arbete har gett resultat är vår 
analys av Storbritanniens framtida utträde ur EU (brexit). En lång rad 
experter på kollegiet har bidragit med analys i denna komplexa fråga, 
som skär igenom många av myndighetens områden. Brexit kräver 
kompetens på såväl den inre marknaden som den yttre handelspolitiken, 
statistik, handelsmönster och svenska intressen. Därmed har en stor del 
av kollegiets analyskapacitet tagits i anspråk. Kollegiet fick i uppdrag av 
regeringen att analysera och lämna alternativ till hur handel med tjänster 
mellan EU och Storbritannien kan regleras vid ett brittiskt utträde ur EU 
och dess inre marknad. I uppdraget ingick även att analysera och lämna 
alternativ till hur tull- och handelsprocedurer för handel med varor 
mellan EU och Storbritannien kan regleras vid ett brittiskt utträde ur EU. 
Utredningen lämnades till regeringen i mars 2017 och har sedan dess 
använts flitigt av såväl regeringen som andra aktörer som berörs av 
brexit. Under året 2017 har kollegiet medverkat i ett stort antal 
seminarier och mediesammanhang för att sprida kunskap om brexit. 

#EU:s externa handelspolitik 

Inom området EU:s externa handelspolitik har Kommerskollegiums 
arbete med att verka för en handelspolitik som bygger på frihandel och 
för ett öppet och starkt multilateralt handelssystem varit tillfredsställande.   

Kollegiet har bidragit både till det multilaterala samarbetet, inte minst 
genom förberedande, deltagande och efterarbete i den svenska 
delegationen till världshandelsorganisationen WTO:s ministermöte i 

Buenos Aires i december 2017, samt till regionala och bilaterala 
förhandlingar.    

Kommerskollegium genomförde under 2017 på regeringens uppdrag en 
fördjupad analys av frihandelsavtalet mellan EU och Kanada, Ceta, 
vilken utgjorde underlag till regeringens proposition för svensk 
ratifikation av avtalet. Kommerskollegiums utredning har därmed 
bidragit till att kunskap och analys funnits att tillgå inför den politiska 
processen för det svenska godkännandet av frihandelsavtalet, som till 
stora delar började gälla under september 2017.  

Under Ceta-utredningens gång samrådde kollegiet med ett stort antal 
myndigheter och flera universitet, och förde en dialog med 
arbetsmarknadens parter och organisationer i civilsamhället. Med 
inspiration från Ceta-utredningen har Kommerskollegium utvecklat nya 
arbetsformer för att involvera fler intressenter i kollegiets arbete med 
frihandelsavtal. Samråd har under året skett med arbetsmarknadens parter 
och civilsamhället inför frihandelsförhandlingar med Turkiet, Chile, 
Australien och Nya Zeeland, och inkomna synpunkter har redovisats till 
Regeringskansliet. 

Trots den stora mängden frihandelsavtal som under året var i olika 
förhandlingsstadier i EU, har kollegiet kunnat lämna stöd till 
Regeringskansliet kring svenska intressen inför och under olika 
förhandlingar om frihandelsavtal, liksom inför bilaterala handelsmöten.  

#Handelsutvecklingen 

Kommerskollegiums arbete med att följa och analysera utveckling och 
tendenser i den internationella handeln har varit tillfredsställande, dels 
vad gäller det analytiska arbetet och dels vad gäller förmedlingen av vår 
kunskap. 

Vad gäller det analytiska arbetet har kollegiet under året tagit fram fem 
publikationer som rör handelsutvecklingen. Fyra av dessa är kollegiets 
kvartalsrapporter över svensk utrikeshandel med varor och tjänster samt 
direktinvesteringar. Förutom den generella sammanställningen av 
statistik har rapporterna även berört den globala handelsinbromsningen, 
Sveriges handel med Kanada, Sveriges handel med Japan samt Sveriges 
handel med Storbritannien i ljuset av brexit. Den femte publikationen är 
en externt publicerad rapport som analyserade effekter av handelshinder 
på Sveriges och EU:s export. Sammantaget har dessa fem analyser 
bidragit med kunskap om för Sverige viktiga tendenser eller intressen 
inom internationell handel.  

Vad gäller förmedling av kunskap har kollegiet under 2017 arrangerat 
seminarier eller på annat sätt förmedlat sin kunskap om den 
internationella handelsutvecklingen vid 30 tillfällen, vilket är en 
betydande ökning jämfört med 2016. Ökningen beror främst på att fler 
presentationer av kollegiets skolmaterial till skolklasser, framför allt på 
gymnasienivå, gjordes.  

#Open Trade Gate Sweden 

På Kommerskollegium finns kontaktpunkten Open Trade Gate Sweden 
(OTGS) som informerar om gällande regler för export till Sverige och 
övriga EU. Målgrupperna är exportörer i utvecklingsländer och 
importörer i Sverige. Under 2017 har 92 frågor om regler besvarats. 
Dessutom har kollegiet under 2017 genomfört informationsinsatser av 
olika karaktär både i Sverige och i ett antal utvecklingsländer. 
Sammanlagt åtta seminarier kring regelverk har genomförts i sju 
utvecklingsländer. 

Det är svårt att slå fast det exakta resultatet av OTGS arbete i termer av 
ökad export från de utvecklingsländer Kommerskollegium genomfört 
insatser i. Kollegiet har dock genom enkäter kunnat notera att 
exportörerna tillgodogör sig kunskap kring regelverken genom OTGS. 
Samtidigt är kunskap om regelverk bara en faktor av flera som 
bestämmer om export kommer till stånd. Kollegiet kan konstatera att 
flera länder återkommer med önskemål om nya seminarier om regelverk. 

#Handelsrelaterat utvecklingssamarbete 

Kommerskollegiums arbete med handelsrelaterat utvecklingssamarbete 
har varit tillfredsställande. Kommerskollegium har under året fortsatt 
bedriva handelsrelaterat utvecklingssamarbete i Ecuador, Zambia och 
Ukraina. Kollegiets långsiktiga projekt i Liberia har fortgått, med sikte på 
ett avslut vid halvårsskiftet 2018. Syftet med insatsen i Liberia är att 
genom kunskapshöjande insatser bidra till att landets relativt nya WTO-
medlemskap till fullo kan utnyttjas, och därmed i förlängningen gynna 
det liberianska folket. Under 2017 har också kontakter tagits med 
Bangladesh, ett av de av regeringen utpekade pilotländerna i export-
strategin. Syftet är att diskutera ett eventuellt samarbete som ska gå från 
bistånd till bredare relationer. 

Under 2017 genomfördes en andra omgång av handelskursen Trade 
Academy, en långsiktig satsning på avancerad handelspolitisk utbildning 
för tjänstemän från utvecklingsländer, där kollegiets sakområden finns 
representerade på bredden. Under hösten 2017 påbörjade 28 deltagare 
från 10 utvecklingsländer Trade Academy. Enligt utvärderingarna från 
deltagarna får kursen ett genomgående mycket gott resultat. Deltagarna 
anger att de fått ökade kunskaper i sitt arbete och haft möjlighet att dela 
med sig av lärdomarna till kollegor.   

#Hållbar utveckling 

Kommerskollegiums arbete med hållbarhetsfrågor och Agenda 2030 har 
fortsatt under 2017 med tillfredsställande resultat. Kollegiet har varit en 
del av kärnan i projektet Myndigheter för hållbar utveckling, som syftar 
till att stärka de svenska myndigheternas bidrag till genomförandet av 
Agenda 2030. Kollegiets tidigare analyser kring handel och hållbarhet 
har kommunicerats brett, och en ny utredning om handelns bidrag till 
klimatanpassning har tagits fram. 

Under året har kollegiet även genomfört en fördjupad utredning med 
förslag på hur hållbarhetsbestämmelser i EU:s frihandelsavtal kan 
genomföras mer effektivt. Utredningen har utgjort Sveriges inspel i 
kommissionens fortsatta arbete med hållbarhetskapitel. Därmed har 
Kommerskollegium bidragit med expertkunskap på ett konkret sätt i 
utvecklingen av EU:s hållbarhetsarbete inom frihandelsavtal.  

#Ekonomiska sanktioner 

Kommerskollegium är behörig myndighet för att hantera vissa uppgifter 
avseende ekonomiska sanktioner riktade mot sammanlagt elva länder. 
Kollegiet bedömer att sanktionsarbetet har genomförts med tillfreds-
ställande resultat då exporttillstånd, samråd och frågor från företagen har 
kunnat hanteras på ett rättssäkert sätt. Under året har 159 ärenden 
hanterats vilket är en ansenlig ökning jämfört med de 84 ärenden som 
hanterades 2016. Ökningen beror framför allt på ett större antal samråd 
med andra medlemsstater i EU rörande export till Ryssland. 

#Kommunikationsinsatser 

Under 2017 fortsatte kollegiet att vidareutveckla och bredda sin externa 
kommunikation. Resultatet har varit tillfredsställande. Det sammanlagda 
antalet nedladdade publikationer ökade kraftigt vilket berodde på det 
stora intresset för brexit-utredningen och dess engelska sammanfattning, 
analysen av Ceta-avtalet samt den uppdaterade versionen av 
skolmaterialet Varför handlar vi med omvärlden? 

Antalet omnämnanden av Kommerskollegium i redaktionell media var 
något lägre än 2016. Samtidigt var räckvidden större eftersom 
Kommerskollegium medverkade mer frekvent i etermedier och i de större 
dagstidningarna, vilka har större spridning. Särskilda portaler för brexit, 
Ceta och för konsultationer öppnades på webbplatsen kommers.se för att 
svara mot målgruppernas behov av kunskap.  

De satsningar på visuell kommunikation, infografik, rörlig media och 
poddradio som initierades under 2016 fortsatte under 2017. En film, The 
New Realities of Trade, producerades inom ramen för Trade Academy, 
men spreds också i sociala medier. Twitter, Facebook och Linkedin 
fortsatte att vara viktiga kanaler även under 2017 och antalet följare 
ökade jämfört med 2016. Ett särskilt nyhetsbrev, Utrikeshandelsnytt, 
riktat till företag startades i december. Även den interna kommunika-
tionen utvecklades. Ett forum för internt lärande skapades och 
introduktionsutbildningen för nyanställda fick ett nytt koncept.   