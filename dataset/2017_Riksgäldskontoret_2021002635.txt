#Riksgäldens roll på finansmarknaden och i samhällsekonomin 

Riksgäldskontoret (Riksgälden) arbetar för att statens finanser hanteras effektivt och  
att det finansiella systemet är stabilt. Riksgälden spelar därmed en viktig roll både i 
samhällsekonomin och på finansmarknaden. 

#Säkra en effektiv förvaltning av statens finanser   

Riksgälden ansvarar för att statens betalningar, statsskulden och statliga garantier och lån hanteras 
effektivt och säkert. Kostnaderna ska vara så låga som möjligt samtidigt som risken begränsas.  

#Statliga betalningar  

Riksgälden är statens internbank med ansvar för att förvalta och utveckla den statliga betalnings-
modellen som omfattar regelverk, avtal, kontostrukturer och system som stöder myndigheternas 
betalningar. Modellen är konstruerad på ett sådant sätt att alla in- och utbetalningar hanteras via de 
banker som Riksgälden tecknat avtal med för samtliga myndigheters räkning.  

Inbetalningarna är främst skatter medan utbetalningarna kan vara till exempel pensioner, bidrag och 
studiemedel. Totalt görs betalningar till och från staten på drygt 6 000 miljarder kronor under ett år. 
Nettot av alla dessa betalningar samlas på ett ställe: statens centralkonto i Riksbanken. 

#Statens kassa och statsskulden  

Riksgälden förvaltar likvida medel på centralkontot – statskassan – på ett sådant sätt att staten alltid 
kan fullgöra sina dagliga betalningar och att inga över- eller underskott finns vid dagens slut. Om 
nettot på centralkontot är positivt placerar Riksgälden överskottet. Om nettot är negativt lånar 
Riksgälden i stället för att täcka underskottet. Riksgälden gör prognoser över myndigheternas 
betalningar som tillsammans med förfallande lån utgör grunden för låneplaneringen. Med hjälp av 
prognoserna kan Riksgälden planera behovet av upplåning effektivt och därmed minska ränte-
kostnaden och risken för staten. 

Riksgälden ser också till att det finns en beredskap för att hantera framtida lånebehov. Om staten 
under en period betalar ut mer pengar än den får in, uppstår ett underskott i statsbudgeten. 
Riksgälden tar då upp lån för att täcka underskottet och statsskulden ökar. När det är överskott i 
budgeten betalas lån av och statsskulden minskar. På kort sikt kan överskottet i stället placeras för 
att möta kommande utbetalningar. Oavsett om det är under- eller överskott behöver staten låna för 
att finansiera återbetalningen av gamla lån som förfaller.  

Riksgälden lånar framför allt genom att ge ut (emittera) statsskuldväxlar (löptider under ett år) och 
statsobligationer (löptider över ett år). Upplåningen innefattar även lån i utländsk valuta.  

#Garantier och utlåning med kreditrisk  

Riksgälden tillhandahåller garantier och utlåning till olika projekt utanför staten på regeringens 
uppdrag efter beslut i riksdagen. En garanti innebär att staten går i borgen för någon annans 
betalningsåtaganden, vilket leder till en ekonomisk risk för staten. Ett skäl till att staten ger garantier 
och lån är att vissa projekt har risker som privata finansiärer har svårt att värdera. Riksgälden 
bedömer riskerna, sätter avgifter och bestämmer villkoren för de garantier som ställs ut.  

Storleken på avgiften som Riksgälden tar ut för garantin avgörs av risken för att staten inte ska få 
tillbaka pengarna (kreditrisken). Verksamheten förväntas vara självfinansierad då avgifterna på lång 
sikt ska täcka kostnaderna för administration och kreditförluster. Det största åtagandet Riksgälden 
har är garantin till det konsortium som finansierade byggandet av Öresundsbron. Riksgälden ska 
också bidra till att utveckla och effektivisera statens samlade garanti- och utlåningsverksamhet.  

#Viktiga uppdrag inom finansiell stabilitet 

En förutsättning för att samhällsekonomin ska fungera är att det finansiella systemet är stabilt.  
Det innebär bland annat att det ska gå att göra betalningar och att låna och placera pengar.  
Dessa tjänster brukar ses som några av det finansiella systemets centrala funktioner.  

I Sverige ansvarar Finansdepartementet, Finansinspektionen, Riksbanken och Riksgälden 
tillsammans för att hålla det finansiella systemet stabilt. Som stöd för effektiv samverkan finns 
Finansiella stabilitetsrådet där företrädare från regeringen och myndigheterna möts och diskuterar 
stabilitetsläget och behoven av åtgärder. I rådet kan myndigheterna föra fram sina åsikter om 
åtgärder, men beslut om åtgärder fattar varje myndighet självständigt inom sitt uppdragsområde.  

Det svenska banksystemet är stort i förhållandet till den svenska ekonomin. Dessutom är det 
koncentrerat till ett fåtal aktörer som är nära sammanlänkande med varandra. Problem i en bank 
riskerar därför sprida sig till hela det finansiella systemet. En effektiv hantering av banker i kris är 
därmed en viktig del i arbetet med att motverka negativa effekter på den finansiella stabiliteten.  

#Bankkrishantering och förebyggande stöd 

Som Sveriges resolutionsmyndighet ansvarar Riksgälden för både förberedelser och hantering  
av kriser i banker och andra institut. Resolution är ett särskilt förfarande där staten tar kontroll över 
ett problemdrabbat institut för att rekonstruera eller avveckla det under ordnade former. Under 
processen hålls hela eller delar av institutet öppet för att insättare och andra kunder ska ha tillgång 
till sina konton och övriga tjänster. Därmed tryggas den finansiella stabiliteten. Förlusterna i institutet 
ska bäras av aktie- och fordringsägarna, inte av skattebetalarna.  

Som stödmyndighet ansvarar Riksgälden för förebyggande statligt stöd. Vid hot om en allvarlig 
störning i det finansiella systemet kan staten i vissa fall ge sådant stöd till livskraftiga institut. 

#Insättningsgarantin och investerarskyddet 

Riksgälden ansvarar även för insättningsgarantin och investerarskyddet. Insättningsgarantin skyddar 
sparande på konto om ett institut försätts i konkurs eller av andra skäl inte kan betala ut pengarna. 
På så vis skapas trygghet bland insättarna. Detta minskar risken för att alltför många kontosparare 
tar ut sina pengar samtidigt (uttagsanstormningar), vilket kan hota den finansiella stabiliteten. 

Investerarskyddet gäller för finansiella instrument och pengar som institut förfogar över åt kunder i 
samband med att investeringstjänster utförs såsom köp, försäljning eller förvaring av värdepapper. 


#Riksgäldsdirektören har ordet 

På Riksgälden lägger vi 2017 bakom oss som ett år med en fortsatt stark svensk ekonomi, 
ett stort överskott i statsbudgeten, en minskande statsskuld och ett stabilt finansiellt 
system. Det var också ett år som präglades av fortsatt utveckling inom alla Riksgäldens 
verksamhetsområden och flytt till nya lokaler. 

I rollen som resolutionsmyndighet ansvarar Riksgälden för förberedelser och hantering av kriser i 
banker och andra institut. Under 2017 tog vi fram och beslutade om resolutionsplaner för de 
svenska instituten och fastställde krav på hur mycket eget kapital och nedskrivningsbara skulder de 
måste ha i sina balansräkningar. Planerna och kravet ska säkra att staten kan hantera krisdrabbade 
institut på ett sätt som skyddar kunderna, den finansiella stabiliteten och skattebetalarna. Därmed är 
Sverige nu ännu bättre rustat för att möta finansiella kriser.  

Med resolutionsplaner och minimikrav på nedskrivningsbara skulder på plats ligger vi i framkant i 
Europa när det gäller att införa den nya ordning för bankkrishantering som följde efter finanskrisen 
för tio år sedan. Samtidigt finns det mycket kvar att göra, särskilt eftersom det finansiella landskapet 
ständigt ritas om. Det gäller både bankernas verksamhet och de regelverk de ska leva upp till. Vi 
måste ha god analys, rätt kompetens och effektiva verktyg för att möta den utvecklingen. Om en kris 
mot förmodan inträffar ska vi vara väl förberedda. Vi ska också verka för att det är förutsägbart och 
begripligt vad vi väntas göra i en sådan situation.  

En annan viktig förutsättning för statens förmåga att hantera finansiella kriser är starka statsfinanser. 
Under 2017 visade statsbudgeten ett stort överskott för andra året i rad och statsskulden som andel 
av BNP minskade till den lägsta nivån på nära 40 år. Fortsatt god tillväxt i svensk ekonomi, främst 
driven av investeringar, bidrog till att skatteinkomsterna ökade.  

Statens lånekostnader var fortsatt låga under året bland annat till följd av att marknadsräntorna hölls 
tillbaka av Riksbankens minusränta och köp av statsobligationer. Billig upplåning för staten är 
positivt för svenska skattebetalare. Den expansiva penningpolitiken är dessutom en viktig förklaring 
till den goda utvecklingen av svensk ekonomi. Samtidigt innebär de extremt låga marknadsräntorna 
att det byggs upp risker i ekonomin, inte minst i form av ökad skuldsättning hos svenska hushåll.  

Hushållens skuldsättning och bostadsprisernas utveckling var några av de frågor som Riksgälden 
var med och diskuterade i Finansiella stabilitetsrådet under året. Riksgälden ställde sig bakom 
Finansinspektionens förslag om att skärpa amorteringskravet för att undvika finansiella obalanser.  
I stabilitetsrådet diskuterades även bland annat följderna av Nordeas planerade flytt av 
huvudkontoret till Finland. 

En annan fråga som togs upp i stabilitetsrådet var att statsobligationsmarknaden fungerade allt 
sämre under året. Riksgälden bedömde att likviditeten försämrades och den bilden bekräftades av 
marknadsaktörerna i en undersökning som genomfördes i slutet av året. Den försämrade likviditeten 
förklaras dels av Riksbankens obligationsköp, dels av regeländringar och statens minskade 
lånebehov. Att statsobligationsmarknaden fungerar väl är en förutsättning för att Riksgälden ska 
kunna leva upp till målet om att minimera kostnaden för statsskulden på sikt. 

Förtroendet för Riksgälden bland investerare och återförsäljare var fortsatt stort i mätningen 2017. 
Även förtroendet för Riksgälden i rollen som statens internbank låg kvar på en hög nivå. Här är 
uppdraget att ansvara för att statens betalningsmodell är effektiv och säker. Under 2017 började 
myndigheterna använda ett nytt ramavtal som bland annat innebär billigare valutabetalningar. 

Omvärldens förtroende för Riksgäldens garanti- och utlåningsverksamhet visade sig genom nya och 
fördjupade uppdrag. Vi tog bland annat över värderingen av samtliga Sidas garantier. Regeringen 
fattade också beslut om att Riksgälden under 2018 ska ta över de uppgifter som Strålsäkerhets-
myndigheten hittills haft i finansieringssystemet för hanteringen av kärnavfall.  

Även medarbetarna är i stort nöjda med Riksgälden. Det visar den enkätundersökning som gjordes 
under året. Där framgår bland annat att motivationen är hög och att arbetsmiljön utvecklats positivt, 
vilket är glädjande. Men det finns också områden där vi behöver bli bättre. Under 2017 tog vi fram 
en strategisk karta som ska ligga till grund för arbetet med att utveckla bland annat dessa områden. 

Etik är en fråga vi kommer att fortsätta jobba aktivt med. Under 2017 beslutade Riksgäldens 
personalansvarsnämnd att åtalsanmäla tolv medarbetare efter misstanke om att de privat hade 
mottagit surfplattor, spelkonsoler och presentkort i samband med utbildningar. Det är oerhört viktigt 
att alla vi som jobbar på Riksgälden och andra myndigheter lever upp till den statliga värdegrunden 
för att upprätthålla medborgarnas förtroende. 

I slutet av året flyttade Riksgälden in i nya lokaler på Olof Palmes gata i Stockholm. Många med-
arbetare jobbade hårt med förberedelser inför flytten. En av de prioriterade frågorna var säkerhet, ett 
område där ambitionsnivån höjdes ytterligare under 2017. När det väl var dags att flytta i december 
skedde det utan några störningar i verksamheten.  

Nu är vi på plats och ser fram emot att jobba med att stärka den interna kulturen och tillsammans 
skapa en god arbetsmiljö på det nya kontoret. Samtidigt som vi utför Riksgäldens samhällsviktiga 
uppdrag på ett öppet, tryggt och professionellt sätt – med medborgarnas bästa för ögonen. 


#Organisation och styrning 

De organisatoriska förändringar som Riksgälden genomförde under 2017 var att bilda nya 
enheter på avdelningarna Finansiell stabilitet och konsumentskydd, IT och Skuldförvaltning. 
För att effektivisera styrningen av verksamheten togs en strategisk karta fram. Den bidrog 
till att styra prioriteringar och förtydliga kopplingen mellan avdelningarnas aktiviteter och de 
strategiska målen i verksamhetsplaneringen för 2018.  

#Organisationsförändringar under 2017 

Riksgäldens uppdragsverksamhet är indelad i fyra avdelningar utifrån regeringens uppdrag till 
myndigheten: Finansiell stabilitet och konsumentskydd, Garanti och kredit, Skuldförvaltning och 
Statens internbank. Därutöver finns avdelningarna Ekonomisk analys, IT, Stab och Stöd. 
Avdelningschefer leder verksamheten inom avdelningarna.  

De förändringar som gjordes i organisationen under 2017 var på enhetsnivå. På avdelningen 
Finansiell stabilitet och konsumentskydd infördes två enheter: Stora institut och Mellanstora och små 
institut. Behovet av att dela in avdelningen i enheter har vuxit i takt med att antalet medarbetare ökat. 
På Skuldförvaltning slogs analysenheten och den tidigare enheten för business intelligence ihop. På 
IT strukturerades enheterna om något och ett särskilt funktionsansvar infördes. Riksgälden började 
också förbereda för att ta emot nya medarbetare från Strålsäkerhetsmyndigheten under 2018. 

Riksgälden har även ett vetenskapligt råd med externa deltagare som bidrar med särskild veten-
skaplig kompetens inom Riksgäldens ansvarsområden. Rådets möten leds av riksgäldsdirektören.  

#Ledning och styrning  

Riksdagen beslutar om de lagar som är grunden för Riksgäldens verksamhet. Regeringen beslutar 
om förordningar och ett regleringsbrev som styr Riksgäldens verksamhet, myndighetens mål och hur 
resultaten ska rapporteras. Regeringen utser Riksgäldens styrelse som beslutar om verksamheten. 

#Riksgäldens styrelse 

Riksgäldens styrelse ansvarar för verksamheten och ska se till att den bedrivs författningsenligt och 
effektivt. Styrelsen beslutar bland annat om arbetsordning, verksamhetsplan, årsredovisning, förslag 
till riktlinjer för statsskuldens förvaltning och andra frågor som är av större betydelse eller principiell 
karaktär. Styrelsen ska också säkerställa att det finns en betryggande intern styrning och kontroll. 
Inom Riksgälden finns en internrevisor som rapporterar direkt till styrelsen. Styrelsen har vidare ett 
revisionsutskott bestående av styrelsens ordförande, vice ordförande och riksgäldsdirektören. Vid 
styrelsens möten närvarar två arbetstagarrepresentanter från Saco-S och ST. 

Den 31 december 2017 bestod styrelsen av nio ledamöter, varav alla utom riksgäldsdirektören har 
förordnande fram till den 31 december 2019. Ylva Hedén Westerdahl, prognoschef på 
Konjunkturinstitutet, och Nils Öberg, generaldirektör vid Kriminalvården, tillträdde som nya 
styrelseledamöter under 2017. Stefan Lundgren, tidigare generaldirektör vid Statistiska 
Centralbyrån, entledigades i februari 2017. För mer information om styrelseledamöterna, se  
sidan 98. 

#Riksgäldsdirektören  

Riksgäldsdirektören är utsedd av regeringen för att leda verksamheten mot uppsatta mål enligt 
styrelsens direktiv och riktlinjer. Hans Lindblad är riksgäldsdirektör sedan den 1 februari 2013. 
Förordnandet gäller till och med den 31 januari 2019. Riksgäldsdirektören och dennes biträdande 
utgör Riksgäldens verksledning. Riksgäldsdirektören utser den biträdande riksgäldsdirektören och 
avdelningscheferna.  

#Ledningsgrupp  

Ledningsgruppen ska stötta riksgäldsdirektören i styrningen av myndigheten. Gruppen har bland 
annat till uppgift att bereda och diskutera strategiska frågeställningar och kontorsövergripande 
beslut som fattas av riksgäldsdirektören. Gruppen leds av riksgäldsdirektören och i den ingår 
biträdande riksgäldsdirektören, chefsjuristen och avdelningscheferna. 

#Resolutionsdelegationen  

Resolutionsdelegationen är ett särskilt beslutande organ för frågor som Riksgälden ska pröva enligt 
lagen om resolution, lagen om förebyggande statligt stöd, lagen om insättningsgaranti och lagen om 
investerarskydd (se avsnittet Finansiell stabilitet). Beslut fattas i frågor som är av principiell karaktär 
eller av större betydelse eller avser föreskrifter. Resolutionsdelegationen fastställer en arbetsordning 
inom sitt ansvarsområde. Riksgäldens styrelse ansvarar för att resolutionsdelegationen tilldelas 
medel och resurser i övrigt för sin verksamhet, att den verksamheten bedrivs författningsenligt och 
effektivt samt att den redovisas på ett tillförlitligt sätt.  

Resolutionsdelegationen bestod per den 31 december 2017 av riksgäldsdirektören Hans Lindblad 
(ordförande), Kerstin Calissendorff, justitieråd i Högsta domstolen, Lars O Grönstedt, ledamot i 
Riksgäldens styrelse, och Stefan Lindskog, justitieråd och ordförande i Högsta domstolen. 
Ledamöternas förordnande gäller fram till den 31 januari 2019. 

#Riksgäldens mål  

Utifrån riksdagens och regeringens mål och uppdrag har Riksgälden formulerat följande strategiska mål för verksamheten:  
* Nå lägsta möjliga kostnad för  statens finansiella förvaltning med beaktande av risk. 
* Aktivt bidra till en stabil och hållbar finansiell sektor. 
* Leda utvecklingen inom sina uppdragsområden och därigenom proaktivt bidra till utvecklingen av samhällsekonomin.  
* Präglas av öppenhet, hög intern effektivitet och kvalitet.  
* Vara en hållbar och attraktiv arbetsplats med engagerade medarbetare och ledare.  

För att styra verksamheten mot målen tog Riksgälden under 2017 fram en strategisk karta. Den 
användes i verksamhetsplaneringen för 2018 för att öka långsiktigheten, prioritera aktiviteter och 
koppla dem till målen.  

#Riksgäldens vision  

Riksgäldens vision är att vi tillsammans ska göra Riksgälden till en förebild, både i Sverige och 
internationellt. Genom att vara en förebild i alla delar av verksamheten bidrar vi till att säkra en 
effektiv förvaltning av statens finanser och upprätthålla den finansiella stabiliteten. 