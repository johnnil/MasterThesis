#Generaldirektören har ordet 

Under 2017 präglade framtids-
frågorna vår verksamhet. Den 
sista augusti lämnade vi vårt förslag 
till nationell plan för 
transportsystemet 2018–2029. 
Utgångspunkten för innehållet är att 
bidra till ett modernt, effektivt och 
hållbart transportsystem.  

Åtgärderna i planen ska också möta sex prioriterade samhällsutmaningar – ställa om till
fossilfrihet, öka bostadsbyggandet, förbättra för näringslivet, stärka sysselsättningen i hela 
landet, använda digitaliseringens möjligheter och skapa ett inkluderande samhälle. Det är 
mycket positivt att vi nu kan föreslå en kraftfull satsning på järnvägen, för att kunna 
säkerställa en robust anläggning och pålitliga transporter. Det är sammantaget ingen tvekan 
om att planförslaget kan bidra till stor samhällsnytta, på väg mot Trafikverkets vision att alla 
kommer fram smidigt, grönt och tryggt. 

#Alla kommer fram smidigt 

En viktig förutsättning för att åstadkomma tillgänglighet i ett hållbart samhälle är att 
digitaliseringens möjligheter tas tillvara och att dess risker hanteras. Jag ser en stor 
potential i teknikutvecklingen och de positiva effekter som uppkoppling, automatisering och 
elektrifiering i transportsystemet kan ge.  

Ett exempel på ny teknik som hjälper oss att bättre behovsanpassa underhållet på vägsidan 
är digital vinterväglagsinformation. Analys av data från fordon kan användas för att utveckla 
vinterväghållningen så att rätt halkbekämpning kan utföras på rätt plats och i rätt tid, till en 
lägre kostnad. I vintras samlades realtidsdata in från 200 fordon i försöksverksamhet och vi 
går nu vidare tillsammans med våra entreprenörer för att kunna använda den nya tekniken i 
praktisk drift. Ett annat närliggande exempel är att vi inför ett analysverktyg som samlar 
olika data på ett och samma ställe, vilket ger en helt annan överblick och kontroll av hur 
vägunderhållet har genomförts. 

Kapaciteten i transportsystemet har ökat genom flera färdigställda projekt. Den 10 juli 
avgick första pendeltåget från den nya pendelstationen Stockholm City. Citybanans två nya 
spår i en tunnel under centrala Stockholm gör att kapaciteten på sträckan har fördubblats. 
Detta har mycket stor betydelse för hela transportsystemet, eftersom spåren ovan jord för 
regionaltåg, fjärrtåg och godståg avlastas. Det nya dubbelspåret genom Gamla Uppsala har 
öppnats och järnvägsprojektet Strängnäs–Härad är i slutfasen. Med dessa två projekt skapas 
bättre förutsättningar för arbetspendling och bostadsbyggande. En sju kilometer lång 
sträcka av E18 väster om Karlstad har byggts om till mötesfri fyrfältsväg, vilket ökar både 
tillgängligheten och säkerheten. Vi har även färdigställt många mindre projekt, till exempel 
gång- och cykelvägar i Luleå, Leksand och Karlshamn. 

#Alla kommer fram grönt 

För att transportsektorn ska bli fossilfri krävs samordning och engagemang från många 
parter. Därför är det mycket värdefullt att tillsammans med gd-kollegor från fem andra 
myndigheter ha deltagit i arbetet med SOFT (Samordning av omställningen till en fossilfri 
transportsektor). Under Energimyndighetens ledning har en strategisk plan tagits fram som 
innehåller åtgärder som ska bidra till att uppfylla klimatmålet. Intresset för elvägar som ett 
komplement i framtidens fossilfria transportsystem är fortsatt stort. Testerna i Sandviken 
med kontaktledningar över körbanan pågår, och under hösten byggdes en sträcka utanför 
Rosersberg, där en teknik med elskena i vägbanan ska provas och utvärderas. Jag har också 
undertecknat ett tysk-svenskt samarbetsavtal om elvägar för att stimulera utvecklingen av 
olika tekniker och lägga grunden för en konkurrenskraftig framtida marknad. Inom vårt 
färjerederi har flera färjor övergått till eldrift via kabel, och användning av biobränslet HVO 
har påbörjats. 

För att bidra till biologisk mångfald har vi fortsatt arbetet med att minska barriärerna för 
vattenlevande djur och att bygga faunapassager. I vårt förslag till nationell plan finns 
utrymme för att stärka denna typ av åtgärder ytterligare. 

Det är viktigt att transportsystemet inte bara ska vara hållbart och fungera väl, utan även 
vara estetiskt tilltalande. Under året fastställde styrelsen en ny arkitekturpolicy som 
beskriver på vilket sätt arkitekturperspektivet ska genomsyra vår verksamhet, från planering 
och byggande till drift och underhåll.  

#Alla kommer fram tryggt 

Säkerhetsfrågan är mycket bred. Den handlar om säkerheten i transportnätet, men också 
om säkerheten på byggplatser, elsäkerhet och informationssäkerhet. Området innefattar 
även skydd mot intrång och sabotage samt beredskap vid olyckor och kriser. Jag ser detta 
som en mycket angelägen fråga – inte minst mot bakgrund av de överbelastningsattacker 
som drabbat oss och andra aktörer i transportsektorn – och har beslutat om en 
handlingsplan för stärkt säkerhetsarbete, som innehåller åtgärder för att skapa en starkare 
säkerhetskultur. 

Det är 20 år sedan riksdagen antog Nollvisionen och 50 år sedan högertrafikomläggningen. 
Under 1965 och 1966 omkom årligen drygt 1 300 personer i vägtrafiken. Situationen har 
sedan dess förbättrats betydligt. Under 2017 omkom enligt preliminära uppgifter 254 
personer. Det är 16 färre än i fjol, men den nedåtgående trenden har planat ut de senaste 
åren. Därför krävs det nya initiativ och innovationer för att komma vidare mot noll. Ett 
sådant exempel, inom ramen för regeringens nystart för Nollvisionen, är uppdraget att 
utveckla och införa automatiska nykterhetskontroller i Sveriges hamnar. I järnvägssystemet 
har olyckstalen legat på en relativt konstant nivå de senaste åren, med cirka 100 omkomna 
per år, medräknat självmord. Vi har fortsatt arbetet med stängsling och bevakning av 
kritiska järnvägssträckor vilket nu börjar ge effekt. I år omkom enligt preliminära uppgifter 
64 personer, vilket är 17 färre än 2016.  

Jag ser mycket allvarligt på det ras som skedde i samband med gjutning av ett brospann 
över järnvägen i Ludvika i juli. I samarbete med branschen måste vi därför fortsätta att 
säkra arbetsmiljön i våra entreprenader. Vi och våra entreprenörer måste omsätta lärdomar 
från denna händelse i praktiken.  

Trafikverket bedriver en verksamhet som ger ett centralt bidrag till totalförsvaret och 
samhällets beredskap. En viktig uppgift är att säkerställa ett robust transportsystem även 
när samhället utsätts för påfrestning, och vårt uppdrag vidgades under året till att samordna 
krisberedskap och totalförsvarsplanering inom hela transportområdet. Vi leder också ett 
utvecklingsarbete med så kallad geo-stängsling, där digitaliseringen ger möjlighet att 
begränsa tillträde för fordon till olika geografiska områden, till exempel stadskärnor. Vi har 
koncentrerat vår hantering av beredskapsbroar och bandvagnar genom att föra över denna 
typ av tillgångar till resultatenheten Fordonsresurser. Det systematiska arbetet med 
informationssäkerhet fortsätter i enlighet med Myndigheten för samhällsskydd och 
beredskaps föreskrifter. 

#Trafikverket rustar för framtiden 

Vi har en tuff utmaning framför oss för att klara den volymökning som genomförandet av 
den nationella planen innebär. Trafikverket behöver rekrytera medarbetare inom flera 
kritiska kompetensområden, till exempel signalteknik. Där har vi tagit fram en ny 
arbetsmodell för kompetensförsörjning som på ett systematiskt sätt kartlägger behov och 
analyserar lämpliga insatser. Modellen kommer nu att tillämpas inom fler områden. Vi 
snabbutbildar även nyanlända ingenjörer för att möta behoven inom järnvägsområdet. I 
syfte att bättre kontrollera järnvägsentreprenörernas leveranser har regeringen beslutat att 
Trafikverket ska utföra leveransuppföljning i egen regi. Under året påbörjades därför 
rekryteringen av nya medarbetare för uppgiften.  

Trafikverkets forsknings- och innovationsverksamhet har fått ett nytt upplägg. Den nya 
strukturen utgår från att dagens transportsystem behöver förbättras, men även från att 
lösningar som kan leda till förnyelse på systemnivå identifieras. Det innebär både en mer 
direkt koppling till verksamheten och en styrning för att utveckla morgondagens 
transportsystem genom strategiska initiativ, kunskapsuppbyggnad och tester – på så sätt 
placeras framtidsfrågorna i förgrunden. 

Vi fortsätter att utveckla den digitala myndighetsservicen med målet ”digitalt först”. Under 
våren anslöt Trafikverket sig till tjänsten Mina meddelanden, där medborgare och näringsliv 
kan välja att få sin post från myndigheter digitalt, i stället för på papper. 
Jag är stolt över de resultat som alla engagerade medarbetare, tillsammans med våra 
samarbetspartner, har åstadkommit under året. Men än är det långt kvar tills vi kan vara 
nöjda. Vi behöver fortsätta att utveckla verksamheten och transportsystemet, där inte minst 
digitaliseringens möjligheter är en viktig pusselbit. Därför måste vi skapa utrymme för 
innovationer och ha ett modigt förhållningssätt. 


#Kort om Trafikverket  

Vi arbetar för att skapa ett tillgängligt Sverige, där alla kommer fram 
smidigt, grönt och tryggt. Vårt fokus är ett transportsystem som fungerar för 
alla. Det ska vara enkelt att resa och att ta sig till jobbet och skolan eller
att transportera varor och gods. 

En vanlig dag åker närmare 1 miljon människor buss, nästan lika många väljer att cykla, 
4,5 miljoner åker bil och 370000 åker tåg. Varje dag sker 70000 persontransporter med 
vägfärja. Över 400000 ton gods transporteras dagligen på väg och järnväg. Drygt 21 
600 personer flyger inrikes per dag. 

Trafikverkets uppgift är att ansvara för den långsiktiga infrastrukturplaneringen för 
vägtrafik, järnvägstrafik, sjöfart och luftfart samt för byggande och drift av statliga vägar och 
järnvägar.  

Vi föreslår lösningar enligt fyrstegsprincipen, där de första två stegen handlar om att se över 
transportbehov och transportval samt mer effektiv användning av transportsystemet. De 
sista två stegen handlar om begränsade eller mer omfattande om- och nybyggnader. Se 
Figur 2, sidan 21.  

Vi vill tänka nytt och tänka vidare. Tillsammans med andra skapar vi ett tillgängligt Sverige 
där alla kommer fram smidigt, grönt och tryggt. Ökad tillgänglighet nås till exempel genom 
vår upphandlade trafik som omfattar färja, flyg, tåg och buss och som skapar möjligheter att 
resa mellan delar av landet där trafiken inte kan drivas kommersiellt. Vi prövar också frågor 
om statligt bidrag till svensk sjöfartsnäring.  

Resor och transporter ska vara så miljövänliga som möjligt. Trafikmiljön ska vara trygg för 
alla och Nollvisionen är ledstjärnan: ingen ska riskera att dödas eller skadas allvarligt i 
trafiken. 

Vårt förslag till nationell plan för transportsystemet 2018–2029 lämnades till 
Regeringskansliet den 31 augusti. Förslaget omfattar åtgärder som innebär ett viktigt steg 
mot ett modernt och hållbart transportsystem. Järnvägen rustas upp, moderniseras och 
byggs ut. Vi föreslår många satsningar för ett konkurrenskraftigt näringsliv, ökad 
trafiksäkerhet, utveckling av hållbara städer och tillgänglig landsbygd.  Med ny teknik och 
digitalisering skapar vi förutsättningar för morgondagens transportsystem. Arbetet har skett 
i samverkan med regioner, kommuner och andra aktörer. Regeringens beslut om planen 
förväntas våren 2018 när remissynpunkter från berörda har hanterats. 