#Landshövdingen har ordet 

Årsredovisningen för 2018 redovisar på sedvanligt sätt länsstyrelsens mångfasetterade 
verksamhet. För att uppfylla de uppdrag som vi åläggs i regleringsbrevet, och i de projekt där 
andra myndigheter är huvudmän, har vi en omfattande bredd i vår verksamhet och det kräver 
medarbetare med en rad olika specialistkompetenser. Länsstyrelsen Blekinge är en till 
storleken stram organisation men levererar trots det en rad goda resultat vilket framgår av 
årsredovisningen.   

Under 2018 har antalet årsmedarbetare ökat från 103 till 114 genom nya uppdrag. Mängden 
ärenden har också ökat väsentligt både vad det gäller nyinkomna ärenden och beslutade 
ärenden. Under ett år bereder och beslutar länsstyrelsen nära 6000 ärenden.  

Under 2018 ökade Blekinges befolkning från 159371 till cirka 160000 invånare. I ett längre 
perspektiv är befolkningsökning viktigt för att säkerställa tillväxten och trygga 
välfärdsuppdraget. I ett kortare perspektiv bjuder det naturligtvis på utmaningar, inte minst 
när det gäller nya bostäder. 

Arbetslösheten i länet fortsatte att sjunka under hela 2018. Gemensamma insatser mot 
ungdomsarbetslöshet har burit frukt då ungdomsarbetslösheten har sjunkit till drygt 14 %  
vilket är nära en halvering på fem år. Trots det har Blekinge fortsatta utmaningar framför sig 
för att få ner arbetslösheten som ligger över det nationella genomsnittet. 

Parallellt med detta har länet kompetensbrist inom en rad yrken, inte minst sådana som 
kräver eftergymnasial utbildning eller specialistkompetens. I detta sammanhang vill jag 
understryka vilken oerhört stor betydelse Blekinge Tekniska Högskolas fortsatta utveckling 
har för länet. Beslutet i Karlskrona kommun om att inrätta minst en internationell skola 
svarar mot ett från näringslivet länge framfört önskemål. 

Ett positivt beslut för länets tillväxt och utveckling av arbetsmarknaden var delarna i den 
nationella planen för trafiksystemet åren 2018–2029 som berör Blekinge. Det innebär bland 
annat fortsatt utbyggnad av väg E22 till fyra filer samt att den så kallade Sydostlänken, 
järnväg för godstrafik Älmhult-Olofström-Karlshamn, efter många års diskussion nu lades in 
i planen. Det här är beslut som är viktiga för att kunna vidga länets arbetsmarknadsregion 
och garantera viktiga exportföretags behov av säkra transporter. 

Världsarvet Örlogsstaden Karlskrona fyllde i år 20 år. Det firades med flera aktiviteter och en 
världsarvsfestival där också länsstyrelsen deltog. Jubileet gav flera möjligheter att göra vår 
unika Världsarvsstad mer känd, ett gott exempel är filmen om världsarvet och dess tillkomst 
som länsstyrelsen producerade. 

Naturreservatet på Hanö invigdes i juni vilket väckte stort intresse, inte bara på själva 
invigningsdagen utan under hela sommaren. Enligt uppgift steg antalet besökare på Hanö 
med 40 %.  

Man kan säga att de friluftspolitiska målen som länsstyrelsen har i uppdrag att arbeta med 
fick ett mycket gott uppsving i april månad när kronprinsessan Victoria besökte Blekinge för 
att genomföra en landskapsvandring. Länsstyrelsen ansvarade för planeringen och 
vandringen skedde både i Ronneby Brunnsskog och i Brunnsparken för att sedan avslutas på 
Naturum. Uppslutningen från boende och tillresta var mycket stor och fokus sattes även på 
betydelsen av stadsnära natur. 

I mars blev Blekinge för första gången på 800 år hertiginnedöme då kungen beslöt att utse 
prinsessan Adrienne till hertiginna av Blekinge. Något som skapade betydande 
uppmärksamhet för vårt landskap. Hertiginnans dopgåva från landskapet är ett framtida 
historierum för barn på Blekinge Museum och som överlämnades gemensamt från 
länsstyrelsen, Region Blekinge och Blekinge Museum. 

Året 2018 kan inte sammanfattas utan att nämna den svåra torkan och den extremt höga 
brandrisken under främst juli månad. Länsstyrelsens personal, kommunerna, 
räddningstjänsterna och Frivilliga Flygkåren gjorde stora insatser för att hantera situationen. 
Torkan drabbade naturligtvis lantbruket hårt och även här har länsstyrelsen varit engagerad 
för att ge stöd, inte minst i samverkan med LRF. Torkan satte ytterligare fokus på att vår 
tillgång till dricksvatten ingalunda är oändligt utan att det krävs ett långsiktigt arbete för att 
trygga den framtida tillgången på dricksvatten. Ett arbete som inte minst länsstyrelsen nu 
sätter betydande fokus på. 


#Organisation 

#Länsstyrelsens organisationsplan 

Länsstyrelsen i Blekinge är uppbyggd kring fem avdelningar som leds av avdelningschefer 
med ansvar för verksamhet, medarbetare och ekonomi samt för att prioritera mellan 
avdelningens olika verksamheter och arbetsuppgifter. Flera av avdelningarna har utsedda 
samordnare som fungerar som stöd för avdelningscheferna i planering, uppföljning, 
samordning och prioritering av den löpande verksamheten.  

Ekonomichef, HR-chef, verksamhetsutvecklare, kommunikationschef, landshövdingens 
sekreterare samt husfru inom avdelningen Service och stöd arbetar direkt mot ledningen. 