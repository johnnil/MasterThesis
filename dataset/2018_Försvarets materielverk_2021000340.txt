#Generaldirektören har ordet 
 
#Högre beredskap 

FMV:s arbete för att uppfylla kravställningarna i den försvarspolitiska inriktningen om att stärka förmågan under 
kris och under höjd beredskap har varit prioriterat under året och fortsätter under 2019. FMV har upprättat ett 
beredskapsplanverk och en tredje version av planverket har fastställts. Beredskapsplanverket kommer framöver 
att anpassas till FMV:s nya organisation och utbildningar samt övningar kommer att genomföras. Arbetet med 
den alternativa produktionsplanen – vad myndigheten ska fokusera på om beredskapen höjs –  har under året 
fortsatt. FMV:s krisledning har genomfört övningar tillsammans med Försvarsmakten.  
 
#Förändringar 

Regeringsbesluten gällande materiel och försvarslogistik har inneburit ett nytt läge för FMV. Ett omfattande 
arbete med de beslutade verksamhetsövergångarna till Försvarsmakten och övertagandet av materielinvesterings-
anslaget från och med den 1 januari 2019 har genomförts. Cirka 2 000 FMV-anställda, mestadels inom området 
Förråd, service och verkstäder har lämnat FMV i en verksamhetsövergång till Försvarsmakten den 31 december 
2018. För att hantera förändringarna inom myndigheten tillsattes fem uppdrag inom områdena Verksamhets-
övergång, Externa leveranser, Ledning och styrning, Ny finansieringsmodell och Systemstödsuppdraget Norma. 
De fyra förstnämnda uppdragen har genomförts och vissa interimslösningar kommer att följa med under början 
på 2019. Norma fortgår, i den takt ekonomin medger, som ett viktigt uppdrag i syfte att fullfölja nödvändig 
modernisering av det samlade it-stödet för myndighetens verksamhetsplanering och resursstyrning. 
 
En ny organisation, en ny arbetsordning och en ny delegationsordning har utvecklats under 2018 och som börjar 
gälla från och med 2019 med syfte att skapa enkelhet och ökad tydlighet inom myndigheten. 
 
#Produktionen 

FMV har under 2018 fortsatt att bidra till ett starkare försvar. Flera större produktioner har genomförts och fler 
viktiga leveranser har gjorts. 
 
FMV:s stora utvecklingsprojekt, Gripen E och ny ubåt har under året fortskridit enligt plan. Inom projekt 
Gripen E har det andra provflygplanet av JAS 39E levererats till FMV. Ubåten Gotland har sjösatts efter en 
halvtidsmodifiering och den första provturen har genomförts. Granatkastarpansarbandvagn 90 har på två år gått 
från kontrakt till leverans av fyra förserievagnar.  
 
Avtalet med amerikanska myndigheter om anskaffning av medellångräckviddigt luftvärnssystem Patriot har blivit 
klart under året. FMV har också lämnat exporterbjudande till Bulgarien på 8–10 stycken JAS 39C/D. De 
tjeckiska och ungerska JAS-planen har uppgraderats till Version 20. 
 
Bland andra leveranser kan nämnas en Helikopter 14E, avsedd för transport och räddning, funktionskläder till 
kvinnliga officerare, fjorton friktionsmätbilar och åtta tankbilsekipage till flygbaserna, ledningsstödsystem till 
Flygvapnet och uppgraderad mjukvara till det marktaktiska stridsledningssystemet BMS.  
 
Ett nytt signalspaningsfartyg har kölsträckts i Polen och leveranserna av tung kustrobot har fortsatt. FMV har 
även stöttat arbetet med att bekämpa sommarens skogsbränder och Hemvärnets nya ledningssystem har 
levererats. 
 
Sammantaget har 2018 inneburit stora förändringar på myndigheten. FMV har i en föränderlig tid lyckats både 
leverera och att göra ett bra ekonomiskt resultat. Det bådar gott inför framtida utmaningar. 


#Om FMV   

Försvarets materielverk har regeringens uppdrag att leverera försvarslogistik genom att utforma och förse det 
svenska försvaret med försvarsmateriel och logistiktjänster. FMV utgör en civil och uppdragsstyrd myndighet 
med militära uppgifter inom totalförsvaret under Försvarsdepartementet. FMV ska därigenom bidra till att 
försvara Sverige genom att i nära samarbete med det svenska försvaret utforma, upphandla och tillhandahålla 
såväl materiel som logistiktjänster som möter Försvarsmaktens operativa behov och andra kunders behov inom 
myndighetens ansvarsområde.  
 
FMV:s kompetens inom teknik, affärer, juridik och projektledning bidrar till att leverera långsiktigt hållbara 
lösningar till myndighetens alla kunder för deras behov av försvarslogistik. Myndigheten samarbetar också med 
ett flertal aktörer inom försvarsområdet, både inom Sverige och internationellt. 

#FMV:s målbild  

FMV:s vision har varit att kunna erbjuda en effektiv försvarslogistik, när och där den behövs, utifrån det uppdrag 
regeringen gav FMV 2012. Uppgifterna att svara för den samlade materiel- och logistikförsörjningen till 
Försvarsmakten har medfört att myndigheten uppburit ett brett verksamhetsansvar.  
 
FMV har under året såväl arbetat vidare med myndighetens utveckling utifrån den av myndighetens styrelse och 
inför 2018 reviderade och fastställda målbilden, samt regeringens beslut om en ny inriktning för myndigheten för 
perioden 2018-2020. De tre perspektiven förmåga att leverera, förmåga att ställa om och förmåga till myndighetsförvaltning 
utgör fortsatt de övergripande målsättningarna och grund för de prioriterade mål som ska säkerställa att FMV 
kan fullfölja sitt uppdrag:  
 
FMV ska leverera en sammanhållen och kostnadseffektiv försvarslogistik som med hög affärsmässighet, i rätt tid, 
och i alla beredskapsnivåer kan möta de operativa behoven, genom 

* Effektivare leverans, drift och underhåll med kunden i centrum 
* Utveckla den goda affären och strategiskt inköp 
* Förbättra Försvarsmaktens möjlighet att göra bra val av försvarslogistik ur ett livscykelperspektiv 
 
FMV ska möta förändrade behov genom att anpassa sin verksamhet genom 

* Uppställda krav och mål för genomförandet av ett framtida FMV  
* Mer effektiva arbetssätt för att genomföra omställning och förändring 
 
FMV ska utveckla förmåga till myndighetsförvaltning genom  

* Säkerställd regelefterlevnad 
* Ökad effekt av styrningen 
* Ekonomi i balans 
* Att vara en attraktiv arbetsplats med rätt kompetens 

FMV:s värdegrund bildar jämte den statliga värdegrunden fortsatt en utgångspunkt för myndighetens agerande, 
prioriteringar och beslutsfattande, och ska vägleda organisationen att på daglig basis driva verksamheten framåt. 

* Vi skapar nytta – nytta för kund genom att noggrant överväga kostnader och besparingar genom att 
leverera i tid, till rätt kostnad och kvalitet samt genom strävan att bli bättre. 

* Vi gör det möjligt – kunskap och förståelse för kunderna, deras verksamhet och behov bidrar till helhet 
och proaktivt agerande för utveckling av FMV och medarbetare. 

* Vi bygger förtroende – attityder och arbetssätt präglas av tillit, kompetenta leveranser och en effektiv och 
rättssäker myndighet. 

#Organisation 

FMV är en styrelseledd myndighet. Styrelsens uppgift är att inför regeringen ytterst ansvara för verksamheten 
samt fatta beslut om myndighetens övergripande organisation, årsredovisning, budgetunderlag och 
verksamhetsplan samt beloppsmässigt stora investeringar för myndigheten. Styrelsen ska även fatta beslut i 
ärenden av principiell karaktär eller av större betydelse. 

FMV:s generaldirektör och överdirektören har under 2018 lett myndigheten med stöd av en Ledningsstab med 
ansvar för den övergripande styrningen och samordningen av verksamheten och dess planering, samt säkerställt 
uppföljningen av produktionen inom FMV. Leveranserna av försvarslogistik till FMV:s kunder har genomförts 
av sex verksamhetsområden med ansvar för att leda FMV:s system- och produktionsledning, svara för 
anskaffning och logistikproduktion, bedriva uppdrag och verksamhet inom området förråd, service och 
verkstäder, genomföra test och evaluering, sammanhålla utvecklingen och produktionen av JAS 39, samt svara 
för det kommersiella stödet vad gäller marknad och inköp. Centrala stabsfunktioner har ansvarat för FMV:s 
arbete med ekonomi, HR, information, IT, juridik och säkerhetsskydd samt de administrativa uppgifter som har 
utgjort ett gemensamt stöd för FMV och genomförandet av myndighetens verksamhet.  
 
Generaldirektören har under året haft stöd av alla direktunderställda chefer i en ledningsgrupp för FMV, vilka 
har samlats i ett forum för verksamhetsövergripande och strategiska frågor respektive uppföljning av 
verkställandet av FMV:s produktion i dess olika portföljer, vad gäller leveranser till Försvarsmakten och andra 
kunder, regeringen och Regeringskansliet samt myndighetsförvaltningen.  
 
Inom ramen för FMV:s verksamhet och ansvar har det under 2018 funnits såväl en funktion för beredskaps- och 
insatssamordning dygnet runt som en säkerhetsskyddschef, som rapporterat direkt till generaldirektören i 
enlighet med säkerhetsskyddsförordningen. Under året har FMV, som komplettering till den formella rollen 
inom ramen för mellanstatliga avtal, även förberett uppgiften att vara nationell industrisäkerhetsmyndighet, samt 
tillsatt ett dataskyddsombud, DSO inom myndigheten.  
 
FMV:s samverkan med Försvarsmakten och Regeringskansliet (Försvarsdepartementet) har skett genom särskilt 
inrättade mötesfora och på regelbunden basis.  