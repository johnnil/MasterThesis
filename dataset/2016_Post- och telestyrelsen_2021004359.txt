#Generaldirektören har ordet 

Året som gått har varit intensivt och spännande. Åtskilligt har hänt både i frågor 
som PTS har arbetat länge med, men även genom att vi har fått flera nya uppdrag. 
Vi har även kunnat välkomna många nya medarbetare som nu berikar oss med de 
erfarenheter de för med sig. I mars 2016 lämnade Göran Marby sitt uppdrag på 
PTS för att bli chef för organisationen ICANN. Under resterande del av 2016 har 
Catarina Wretman som tillförordnad generaldirektör genomfört ett 
utomordentligt arbete i att leda myndigheten. Redan efter den korta tid jag har 
varit på PTS, kan jag konstatera att jag har klivit in i en myndighet där de frågor vi 
ansvarar över får allt större vikt i takt med att digitaliseringen av samhället blir mer 
påtaglig för alla. Vi som myndighet står därför ständigt inför nya utmaningar att 
hantera. Det är en mycket spännande tid av förändring vi verkar i och jag ser fram 
emot att få leda denna intressanta myndighet in i framtiden. 

Den svenska telekommarknaden avviker i väsentliga avseenden från andra 
marknader i EU eftersom vi i många fall ligger i framkant i att ta vara på 
utvecklingen inom elektronisk kommunikation. Av den anledningen är det centralt 
att vi aktivt deltar i det internationella arbetet för att få verka för ändamålsenliga 
regler som främjar en fortsatt gynnsam utveckling på marknaden inom EU. 

I slutet av oktober avbröt vi tilldelningen av 700 MHz-bandet efter regeringens 
beslut om att senarelägga tillgängliggörandet av frekvensutrymmet till maj 2018. 
Vi ser fram emot resultatet av de utredningar som pågår och att regeringen 
därigenom skapar goda förutsättningar för en tilldelning av de frekvenser som ska 
delas ut till marknadens aktörer.  

Det har säkert undgått få att postutdelningen har varit drabbad av 
kvalitetsproblem. Det är något jag ser allvarligt på. Myndigheten har under året 
fått ett kraftigt ökat antal klagomål från allmänheten och har därför arbetat mer 
intensivt med särskild granskning av de aktuella problemen, genomfört 
tillsynsbesök hos postoperatörerna och tätare inhämtat klagomålsstatistik för att 
kvaliteten i posthanteringen ska kunna återställas. Det här är en fråga som även 
fortsättningsvis kommer att vara prioriterad hos oss. 

En snabb och stabil bredbandsuppkoppling är en förutsättning för att fortsätta 
digitalisera Sverige. Driftsäkerhets- och robusthetsfrågorna behöver då ständigt 
komma upp på agendan och vi har därför under året, i samverkan med branschen, 
tagit fram en gemensam standard för hur fibernät anläggs. I december beslutade 
regeringen om nya och tydliga mål för bredbandsutbyggnaden i Sverige. PTS ges 
en aktiv roll i att förverkliga målen och uppgiften kommer att vara prioriterad av 
oss under de kommande åren.  