#LANDSHÖVDINGEN HAR ORDET 

Det gångna året har varit ett fantastiskt år på många sätt. Kronobergs län har 
utvecklats bra och vi ser att antalet invånare i kommunerna ökar. Det är glädjande att 
vi har en hög export per capita och att vi är bäst i landet på att skapa syssel-
sättningstillfällen. 

Vi kan se tillbaka på flera höjdpunkter. En av dem var när H.K.H Prins Daniel och 
hans Fellowship besökte oss för att inspirera unga att våga ta steget att bli 
entreprenörer. En annan höjdpunkt var de årliga plan- och bostadsdagarna som 
lockade 230 personer till vårt län. Dagarna kantades av workshops, studiebesök och 
föredrag inom planeringsområdet.  

2018 var året som Kronobergs län fick sin första nationalpark. Det var en fantastisk 
dag, en dag som präglades av glädje och stolthet över att vårt läns första och hittills 
enda nationalpark, Nationalparken Åsnen, efter flera års enträget arbete nu fick se 
dagens ljus. Det var en dag där inte bara solen sken över oss, vi hade också äran av att 
få välkomna H.K.H Prinsessan Victoria som valt att lägga sin småländska 
landskapsvandring denna dag i vår vackra nationalpark. 

Vårmånaderna inkluderade även ett besök från ett fyrtiotal ambassadörer från den 
Stockholmsbaserade diplomatkåren. Ett område som lyftes under dagen var skogs- 
och träbranschen och den gemensamma skogsstrategi för Småland som tagits fram i 
bred samverkan. Processen med framtagandet har lyfts som ett positivt exempel i 
flera nationella sammanhang och statssekreteraren och Skogsstyrelsens 
generaldirektör var på plats när strategin, som landets första, lanserades i januari. 
Tillsammans är vi tolv organisationer som står bakom strategin. Förutom de tre 
länsstyrelserna och regionerna ingår bland annat företag som Södra och Sveaskog.  

Året har även inkluderat förberedelser för den supportorganisation för 
jordbrukarstöd vi fått i uppdrag att starta för samtliga länsstyrelser. Vi har också 
arbetat med att förverkliga innehållet i den livsmedelsstrategi som tagits fram i 
samverkan mellan Länsstyrelsen, Region Kronoberg och LRF Sydost. 

Vår arbetsplats har genomgått en certifieringsprocess och vi är åter mångfalds-
certifierade. Samtliga chefer har utbildats i ett hållbart ledarskap och en 
kompetensinsats har genomförts för att öka alla anställdas kunskap om den goda 
förvaltningskulturen.  

Höstens arbete präglades av valet. Vi genomförde en risk- och sårbarhetsanalys som 
genererade konkreta åtgärder. Vårt gemensamma nationella budskap var att vi har ett 
robust valsystem som är decentraliserat, manuellt och transparent. 

Året har också inneburit utmaningar. Behovet av en tät dialog och fortsatta 
kunskapshöjande insatser kring den småskaliga vattenkraften kvarstår. Under våren 
hölls bland annat ett strategiskt samtal för att belysa frågan och dess komplexitet. 

De torra sommarmånaderna som ledde till foderbrist och sänkta grundvattennivåer 
har lett till en svår situation för många av länets lantbrukare och djurägare. För att 
kunna lindra effekterna av torkan såg vi tidigt en nödvändighet av att arbeta 
tvärsektoriellt. Det framgick också att det fanns ett behov av ett nära samarbete med 
organisationer och föreningar, som liksom vi, har ett stort engagemang för vårt län 
och för de som bor och verkar här. Sammantaget skapade detta en plattform som 
resulterade i ett effektivt arbetssätt. Exempel på insatser under sommaren var bland 
annat att vi var med under LRF Sydosts lantbrukarträffar och vi bjöd in berörda 
aktörer till två strategiska samtal på Residenset. Utöver detta har vi även tillsatt 
resurser för att kunna prioritera arbetet med att fatta beslut om utbetalningar av 
jordbrukar- och företagarstöd. Vårt arbete under torkan har utvärderats och vi har 
fått goda omdömen.  

Den extrema vädersituationen ledde också till att brandrisken var ovanligt hög. Vi är 
tacksamma för den frivilliga flygkårens insatser som bidrog till att bränder kunde 
upptäckas och släckas i ett tidigt skede. Vi hade också god hjälp av de helikoptrar som 
stationerades i södra Sverige. Vi är nöjda med att vi tillsammans med andra 
länsstyrelser kunde bidra med resurser till de områden som drabbades av allvarliga 
bränder. 


#RESULTATREDOVISNING 

#UPPGIFTER ENLIGT FÖRORDNING (2017:868) MED LÄNSSTYRELSEINSTRUKTION 

#LÄNSSTYRELSEINSTRUKTION §2 

Länsstyrelsen ska: 

* verka för att nationella mål får genomslag i länet, samtidigt som hänsyn ska tas till regionala 
förhållanden och förutsättningar, 

* utifrån ett statligt helhetsperspektiv arbeta sektorsövergripande samt inom myndighetens 
ansvarsområde samordna olika samhällsintressen och statliga myndigheters insatser, 

* främja länets utveckling och noga följa tillståndet i länet samt underrätta regeringen om dels 
det som är särskilt viktigt för regeringen att ha vetskap om, dels händelser som inträffat i länet, 

* inom sin verksamhet främja samverkan mellan kommuner, landsting, statliga myndigheter och 
andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den. 

#Övergripande kommentar av resultat i förhållande till uppgiften 

Nedan redovisas hur Länsstyrelsen har arbetat sektorsövergripande, främjat länets 
utveckling och tagit hänsyn till regionala förutsättningar. 

I slutfasen av handläggningen av ombyggnationen av europaväg E4 vid Ljungby 
arbetade vi intensivt för att öka säkerheten för Bergaåsen som innehåller en vattentäkt 
för både Alvesta och Växjö kommuner. Skyddet vid E4 har varit undermåligt, särskilt 
som tung trafik och farligt gods passerar området dagligen. Med det nya skydd som vi 
har förespråkat och som Trafikverket nu finansierar kommer grundvattnet vara 
betydligt bättre skyddat för framtiden. Samtidigt får vi en mycket välbehövlig 
förbättring av infrastrukturen.  

I samband med en exploatering för bostäder intill ett Natura 2000-objekt avvägde vi 
att exploatering kan vara möjlig om förstärkande och nyskapande naturvårdsåtgärder 
genomfördes på intilliggande marker. Detta ledde till att bostäder kunde byggas 
samtidigt som naturvärdena bevarades. 

Framtagandet och nu genomförandet av den regionala skogsstrategin för Småland är 
ett typexempel på när vi har arbetat för att nationella mål ska få genomslag i länet och 
tagit hänsyn till regionala förutsättningar. Här gick vi till och med före det nationella 
skogsprogrammet. I en bred process med en brett sammansatt styrgrupp har vi enats 
om en strategi framtagen i konsensus där vi alla har fått kompromissa för att nå 
gemensam framgång.  

Torkan har präglat vårt län och vi ser nu ett behov av att öka den inhemska 
livsmedelsproduktionen. Länsstyrelsen intog en samordnande roll runt torkan och 
bjöd in samtliga aktörer till strategiskt samtal med ett uppföljande möte som hölls 
drygt sex veckor senare. Då delades ett antal arbetsuppgifter ut vilka ska följas upp 
inför den kommande sommaren. Under torkan krävdes mycket avvägningar om när 
det var möjligt att göra vattenuttag. Vår bedömning var ofta att det är mer miljönytta 
att mildra effekterna av en naturlig variation än att ett absolut värde enligt en 
miljödom ska efterlevas.  

Länsstyrelsen sköter regleringen av sjön Åsnen. Där finns värdefull natur, ett 
riksintresse för det rörliga friluftslivet och den, för året, nya nationalparken. 
Nedströms Åsen finns stora samhällsekonomiska värden i form av elproduktion, 
laxfiske, skyddsvärda musslor och fåglar samt massaindustri som alla är i behov av 
vatten. Beslut fattades i slutet på juni att frångå tappningsbestämmelserna genom att   
göra en avvägning mellan alla intressen som finns i området. Även i juli och augusti 
fick liknande beslut fattas och vi är ännu inte tillbaka på den tappning som ska ske 
enligt rådande dom. Avvägningarna har gjorts i samverkan med alla intressenter och 
hänsyn har tagits till den sammanvägda långsiktiga nyttan för alla intressen.  

I samband med torkan gjorde vi också avvägningar mellan behovet av betesmark och 
lät de naturvärden som egentligen kräver ängsskötsel stå tillbaka. 

Som komplement till nationella mätningar bedriver vi regional miljöövervakning. 
Resultat från vår regionala miljöövervakning visade tvärtemot nationella data från 
SGU att grundvattennivåerna i länet var betydligt lägre 2018 än 2016 och 2017. Om 
vi hade litat på det nationella grundvattenkarteringarna hade vi riskerat att viktiga 
beslut kring vattenhushållning inte tagits i tid. Detta pekar på vikten av regionala data 
för att ha kunskap om och förstå den vattenbrist som rådde i länet sommaren 2018. 