#DO har ordet 

Sällan har väl ett offentligt samtal varit så  
genomgripande och välkommet som det som 
uppstått i samband med #metoo. Samtal  
och debatt har förts inom och mellan olika 
samhällssektorer, i medierna, i organisationer, 
mellan enskilda människor, i sociala medier  
– överallt helt enkelt. Sexuella trakasserier i 
arbetslivet och inom flera andra samhällsområden 
är diskriminering. Det har blivit än tydligare 
under året som har gått att det finns stora 
brister hos arbetsgivares och andra huvudmäns 
arbete för att motverka och förebygga sexuella 
trakasserier och andra former av diskriminering.  

Samtalet har inte ebbat ut och minst 
lika viktigt som att #metoo synliggör den 
diskriminering som sker, är att ansvarsfrågan 
hamnar i brännpunkten. Det talar för att 
en förändring till det bättre är möjlig. Men 
det går inte utan vilja och konkreta insatser 
eller som diskrimineringslagen säger – aktiva 
åtgärder. Det innebär att arbetsgivare och andra 
huvudmän har ett uttalat ansvar att bedriva ett 
effektivt förebyggande och främjande arbete. 
Bestämmelserna skärptes 1 januari 2017. 

#metoo blev utan tvekan raskt ett ”window 
of opportunity” för DO. Vi hade redan tidigare 
under året inriktat och planerat för samlade och 
långsiktiga insatser inom arbetslivet (och andra 
områden där risken för diskriminering är stor – 
läs mer om detta i vår redovisning). Nu kunde vi 
snabbt agera och utöka våra pågående tillsyns- 
och informationsinsatser. Arbetet pågår och 
fortsätter de kommande åren.

För DO:s egen del efterlyser vi skarpare 
verktyg. Vi behöver betydligt effektivare 
sanktionsmöjligheter kopplade till den tillsyn 
som vi bedriver enligt diskrimineringslagen. 
Detta har vi lyft i olika sammanhang under 2017. 
Frågan ligger på regeringens bord. Vårt arbete 
skulle utan tvekan göra betydligt större skillnad 
om vi får gehör för vad vi vet verkligen behövs.

Att bejaka DO:s komplexa uppdrag och styra 
efter det har varit en viktig ledstjärna de senaste 
åren. Vi har arbetat mycket med att utveckla 
verksamheten, baserad på syftet med vårt 
uppdrag och vad vi vill uppnå med det. 2017 är 
en brytpunkt för hur vi redovisar myndighetens 
insatser och värdet av dessa insatser för 
samhället, och för de människor som lever  
och verkar där.


#Kort om DO 

DO:s uppdrag är att arbeta mot diskriminering 
och att främja lika rättigheter och möjligheter 
i syfte att motverka diskriminering, såväl 
förekomsten av diskriminering som risker för 
diskriminering.

DO:s uppdrag och uppgifter framgår av 
lag, förordning, regleringsbrev samt olika 
regeringsuppdrag.2

#Verksamhetsindelning

Verksamheten är indelad i följande tre grenar:

 *  Kunskap – omfattar kunskapsutveckling och kunskapsspridning

 * Tillsyn – omfattar tillsyn och processföring

 *  Stöd och ledning – omfattar interna funktioner för stöd, ledning och styrning

Verksamhetsindelningen syftar till att vi ska 
kunna utföra vårt uppdrag med effektiva, 
rättssäkra och samordnade insatser.

Våra insatser inom kunskap och tillsyn ska 
samspela och så långt som möjligt samordnas 
för att mer riktat kunna bidra till ett samhälle 
fritt från diskriminering. Tillsynen är dock 
organisatoriskt och verksamhetsmässigt åtskild 
från det övriga arbetet.

Verksamheten inom stöd och ledning ska 
kontinuerligt säkerställa att vi har förmåga 
och kapacitet att utföra vårt uppdrag effektivt, 
rättssäkert och ändamålsenligt.