#Linnéuniversitetets organisation 

Universitetsstyrelsen är lärosätets högsta beslutande organ. Därutöver leds universitetet av en 
universitetsledning bestående av rektor, prorektor och universitetsdirektör. Kärnverksamheten är 
organiserad i fem fakulteter samt nämnden för lärarutbildning som är en beställar-/stödenhet för 
lärarutbildningen. Gemensamma funktioner består av en universitetsförvaltning med åtta avdelningar, 
universitetsbibliotek och fakultetskanslier. Universitetsgemensamma beredande organ är råd för 
utbildning och lärande respektive forskning samt kommittéer för hållbar framtid, internationalisering 
och samhällelig drivkraft. Universitetet äger ett holdingbolag, Linnaeus University Development AB, 
med dotter- och intressebolag.  


#Rektor sammanfattar år 2018  

Året har präglats av en ökad medvetenhet om grundläggande akademiska värden som grundstenar för 
en god samhällsutveckling. Övertygelsen om människors lika värde och respekten för 
kunskapsbildning som en nödvändig del av en god och framgångsrik samhällsutveckling odlas i 
oberoende lärosätens verksamhet, innehåll och arbetssätt. Det är kanske vårt mest grundläggande 
bidrag till en hållbar samhällsutveckling.  
 
Samlingen av nya universitet har på nyåret berikats med Malmö universitet. Ledningarna för dessa 
lärosäten har träffats och ser att vi blir starka genom att framhålla att vi står för en stor del av Sveriges 
professionsutbildningar. Möjligheterna att forskningsanknyta dessa och övriga utbildningar hör till de 
mer angelägna frågorna. 
 
Jag tillträdde som rektor den 1 oktober 2017. När jag ser tillbaka på 2018 kan jag konstatera att det 
har varit ett händelserikt år, både i omvärlden och på Linnéuniversitetet. De hoppfulla perspektiven på 
utvecklingen som blev tydligt formulerade av Hans Rosling bryts mot oro för klimat, sociala, politiska 
och militära spänningar. Klimatrapporten är samtidigt ett hoppfullt uttryck för kunskapssamhällets 
förmåga att samarbeta och ge underlag till samhandling, men också en skrämmande läsning om inte 
insikter växlas in i omdömesgillt handlande på lokal och global nivå. Året har färgats av metoo-
rörelsen som har öppnat ögonen på oss alla. På Linnéuniversitetet har vi tagit tydlig ställning. Här 
råder nolltolerans mot övergrepp och övertramp. Vi visar i en rapport hur kränkande beteenden hotar 
människors välbefinnande och kvaliteten i verksamheten. I jämställdhetsarbetet har vi god hjälp av 
planen för jämställdhetsintegrering som tagits fram och som nu omsätts i praktik. 
 
Inom internationalisering har vi under året arbetat med de rekommendationer vi fick när 
internationaliseringen bedömdes av internationella experter. Det arbetet kommer att ge avtryck nästa 
år, men vi kan redan nu glädja oss åt att internationalisering på hemmaplan stärkts genom projektet 
Global Classroom och att Linnaeus University Summer Academy även detta år lockat ett stort antal 
studenter och lärare av olika nationaliteter. Inom hållbar utveckling har vi kommit långt. FN:s 
klimatmål har varit på agendan i flera olika sammanhang. Vi kan nu stoltsera med en miljöcertifiering 
för Linnéuniversitetet.  
 
Vår ambition är att ännu starkare knyta samman utbildning, forskning och samverkan i kreativa 
kunskapsmiljöer. På så sätt kan vi på basis av starka akademiska miljöer ta oss an och finna lösningar 
på de samhällsutmaningar vi står inför. Detta är ett dynamiskt arbete där alla delar inom universitetet 
samverkar. Vårt utbildningsutbud måste utvecklas och bidra till att attrahera studenter och 
medarbetare samt svara mot behov på arbetsmarknaden. Ett steg på vägen för att skapa starkare 
sammanhang mellan olika delar var 2017 års utlysning för att etablera strategiska plattformar för 
kunskapsbildning över fakultetsgränserna. Under 2018 har ett stort antal idéer om 
universitetsgemensamma kunskapsmiljöer presenterats. Många fortsätter att utvecklas på 
fakultetsnivå. Några ska väljas ut för att från 2019 ge oss lärdomar hur vi genom dessa bättre kan 
utnyttja vår specialistkunskap och med större kraft sätta kunskap i rörelse också över 
fakultetsgränserna.  
 
Året har också präglats av ett stort utvärderingsarbete. Treklöversamarbetet har lämnat pilotfasen och 
gått in i ett skarpt läge. På Linnéuniversitetet fortsätter fakulteterna att arbeta utifrån sina planer och 
åtgärderna diskuteras bland annat vid de årliga dialogerna. Inom forskarutbildningen har fem ämnen 
utvärderats under året varav två fick betyget hög kvalitet och tre ifrågasatt kvalitet. Det har därför 
under året bedrivits ett intensivt arbete med förbättringsåtgärder. 

En annan viktig förutsättning för utbildningens och forskningens utveckling är det systematiska 
kvalitetsarbetet som under året har gått in i en ny fas. Utöver treklöverutvärderingar och UKÄ-
granskningar har ett genomgripande internt arbete startats. Bland utvecklingsområdena ingår att 
förtydliga och stärka studenternas delaktighet i kvalitetsarbetet. Med tanke på det senare är jag 
tacksam för att universitetet i Linnéstudenterna har en så aktiv och engagerad studentkår.  


#Linnéstudenterna har ordet 

Linnéstudenterna och Linnéuniversitetet har under 2018 haft ett fortsatt bra samarbete. 
Utgångspunkten i arbetet har varit studenters utbildnings- och studiesociala situation, där traditionella 
frågor som boende har lyfts tillsammans med aktuella frågor så som sexuella trakasserier. 
Tillsammans med de båda orternas kommuner har tyngdpunkten bland annat lagts på att göra Kalmar 
och Växjö attraktiva för såväl studenter som nyexaminerade.  
 
Under 2018 har Linnéstudenterna valt in studentrepresentanter till omkring 150 beredande och 
beslutande organ på Linnéuniversitetet, ett arbete som fortfarande pågår. Vi har startat upp 
utbildningsutskott med utbildningsföreningarna i både Kalmar och Växjö, vilket har skapat ett 
naturligt forum för utbildningsfrågor hos studentföreningarna. I och med den successiva flytten till 
Universitetskajen i Kalmar möjliggörs ett erfarenhets- och kunskapsutbyte mellan studenter från olika 
fakulteter, samtidigt som det bildas en fakultetsövergripande gemenskap på ett sätt som inte tidigare 
funnits i Kalmar.  
 
Inför flytten till Universitetskajen i Kalmar ser Linnéstudenterna positivt på det studentinflytande som 
Linnéuniversitetet öppnar upp för, till exempel genom att bjuda in studenter när val av möbler till 
universitetsbiblioteket ska göras. Kommunikationen gällande flytt har varit god mellan 
Linnéuniversitetet, Linnéstudenterna och studentföreningarna, vilket har lett till att många studenter är 
redo inför flytten.  
 
Linnéstudenterna är mycket positiva till de satsningar som Linnéuniversitetet har påbörjat gällande 
det interna arbetet mot sexuella trakasserier. Att vara det första universitetet i landet som lyfter denna 
fråga står vi bakom med stolthet. Vårt universitet fick även hålla i den nationella Lika 
Villkorskonferensen 2018, vilket hjälper till att sätta fokus på detta omfattande samhällsproblem. 
Studentkåren ser fram emot det fortsatta arbetet och de eventuella samarbeten som följer.  
 
Vi ser glädjande på den fortsatta utvecklingen inom digitalisering som Linnéuniversitetet är ledande i. 
Från att ha övergått till digitala examensbevis har nu en diskussion kring digitala meriter påbörjats. 
Studentkåren är positiv till att Linnéuniversitetet tar sitt ansvar gentemot sina studenter, bland annat 
genom att möjliggöra för nyexaminerade att smidigare komma ut i arbetslivet, något som inte bara 
gynnar särskilda individer utan hela samhället. Vi kommer med intresse följa denna process under 
2019. 
 
Linnéstudenterna har under hösten 2018 påbörjat ett förebyggande arbete mot fusk och plagiat, då det 
funnits ett behov av en större kunskap kring vad som inkluderas i disciplinära ärenden och vilka 
faktiska konsekvenser det kan medföra. Inte minst utifrån internationella studenters perspektiv, som 
många gånger kommer från andra akademiska bakgrunder. Vi är positiva till universitetets egna 
satsningar för att informera berörda aktörer inom ämnet, bland annat genom ett webinarie för 
medarbetare samt en uppdaterad frågedel på hemsidan.  

Arbetet med samverkansgruppen för strategiskt partnerskap mellan Linnéstudenterna, 
Linnéuniversitetet samt lärosätets två huvudsakliga kommuner har varit relevant för kårens 
studentpolitiska frågor och vi ser fram emot gruppens fortsatta arbete för kompetensförsörjning. 
Genom denna samverkansgrupps arbete ser vi att fler studenter kommer att välja Växjö och Kalmar 
som hemort efter avslutade studier. 
 
Under hösten har Linnéstudenterna bjudits in till planeringsarbetet för utvecklingen av campus samt 
Växjö som universitetsstad. Detta som en del i arbetet att förbättra studenters utbildnings- såväl som 
studiesociala miljö. Vi ser flera möjligheter att under arbetets gång kunna inkludera universitetets 
studenter i processen. 
 
De 248 nya studentbostäder som tillkommit i Växjö inför hösten 2018 har bidragit till att fler nya 
studenter har fått bostad jämfört med hösten 2017. Vi ser däremot att behovet av bostäder i nuläget 
fortfarande är större än tillgången. Denna faktor, tillsammans med högt satta hyror är anledningarna 
till att Växjö även detta år har rödlistats Sveriges Förenade Studentkårers (SFS) årliga bostadsrapport. 
Då bostadsfrågan är viktig för våra medlemmar är detta ett område vi fokuserar på i vårt arbete. Vår 
förhoppning är att vi i olika samarbeten kommer kunna stabilisera nivån på hyrorna för att i sin tur 
kunna öka tillgängligheten för heltidsstudier vid Linnéuniversitetet. 