#LANDSHÖVDINGEN HAR ORDET 
 
Jämtlands län har även under 2016 fortsatt att utvecklas väl i en orolig omvärld. Vi har sedan 
2013 vänt en flerårig befolkningsminskning till en svag befolkningsökning och befolkningen 
uppgår i nov 2016 till 128276 personer efter att ha varit nere på ca 126000 invånare 2012. 
Även födelseöverskottet var positivt 2016, för första gången på många år. Sysselsättningsläget 
är generellt gott med en arbetslöshet som ligger under rikssnittet. Länet har den näst högsta för-
värvsfrekvensen i landet, 81 procent mot 78 procent för riket. Detta indikerar att många jobb 
har skapats, inte minst inom besöksnäringen, som kontinuerligt växer. Arbetslösheten bland 
unga 18-24 år är dock något högre i Jämtlands län (14,4 procent) än i riket (13,6 procent) och 
bland utrikesfödda är andelen arbetslösa betydligt högre än rikssnittet. 

Efter att ha varit landshövding i länet under drygt 2½ år vill jag framhålla några synpunkter 
som jag fått i kontakter med kommuner, myndigheter, företag och idéburna organisationer i och 
utanför länet. Det är tydligt att Länsstyrelsen har en viktig roll för länets utveckling i att verka 
enande, samlande och framåtsyftande. Enligt min bedömning är de viktigaste frågorna för lä-
nets utveckling; tillgången till kapital, att hejda befolkningsminskningen, att bidra till klimat-
omställningen och att främja utbyggnaden av infrastruktur, inte minst för besöksnäringens be-
hov.  

#Kommunikationer 

Snabba och pålitliga tågförbindelser mellan Jämtlands län och södra Sverige är fundamentala i 
detta sammanhang, liksom flygförbindelser med en rimlig kostnadsbild. Oroande signaler är  
SJ:s aviseringar om att de i framtiden vill dra tågen via Sundsvall, det vill säga på Ostkustbanan 
och Mittbanan, med ökande restider som följd. Sedan den 2 april 2016 har SJ slutat att bedriva 
regelbunden nattågstrafik mellan Östersund och södra Sverige under annat än turistsäsong. 
Även förslaget om en ny flygskatt oroar eftersom vårt län behöver god tillgänglighet inom alla 
trafikslag, även flyget och flygplatserna utgör en väsentlig del av vår infrastruktur och tillgäng-
lighet. Det regionala näringslivet är beroende av flyget för att nå viktiga marknader och flyget 
är avgörande för besöksnäringen som verkligen är en basnäring som fortsätter skapa tillväxt. 
Här ser jag en mycket viktig uppgift för Länsstyrelsen att nyanserat och väl avvägt bidra med 
lösningar för en långsiktigt hållbar utveckling som tillgodoser alla dimensioner av hållbarhets-
begreppet. 

Utvecklad bredbandsinfrastruktur är en annan avgörande framtidsfråga liksom förutsättning-
arna för de gröna näringarna. Ökad flyktingmottagning i länet ställer stora krav på länets kom-
muner men är generellt en viktig del i länets regionala tillväxt. Mitt samlade intryck är även 
detta år att det finns en osedvanligt stark utvecklingskraft och framtidstro i Jämtlands län. Jag 
sammanfattar här några av de områden som är viktiga att lyfta fram. 

#Besöksnäringen – en stabil motor i länets tillväxt 

Länets besöksnäring är en stark tillväxtmotor. Omsättningen ökar stadigt, liksom antalet gäst-
nätter och antalet sysselsatta. Turismen omsatte 4,65 miljarder kr 2015 och stod för totalt 10,3 
miljoner gästnätter, varav nästan 2,9 miljoner i kommersiellt boende. Totalt genererades cirka  
6700 årsarbeten av turismen och skatteintäkter till kommuner och landsting på cirka 625 miljo-
ner kr. 

Fortsatt destinationsutveckling är viktig och Jämtland Härjedalen Turism är, med finansiellt 
stöd från Regionala strukturfondsprogrammet för mellersta Norrland, en strategisk aktör i ut-
vecklingen. Tillsammans med ETOUR vid Mittuniversitetet jobbar man också för att bättre 
kunna mäta, beskriva och åskådliggöra turismens effekter i ekonomiska och andra termer.  

#Stora evenemang – en viktig del i länets utvecklingsarbete 

Med stark koppling till besöksnäringen gör länet stora satsningar på värdskap för stora evene-
mang inom sport, kultur, musik och konferens. Några exempel från året som gått är: 

* Fortsatt planering av VM i skidskytte som ska arrangeras i Östersund och alpina VM i Åre, 
med några veckors mellanrum under första kvartalet 2019. Här har Länsstyrelsen speciellt 
jobbat för att i samråd med berörda kommuner och VM-bolag ta fram underlag för samsyn 
kring tillstånd, miljökonsekvenser, sociala aspekter med mera – allt i syfte att kunna ge-
nomföra dessa stora evenemang på ett hållbart sätt. 

* Öppningstävlingen i World Cup i skidskytte för herrar och damer i Östersund med hela 
världseliten i startfältet. 

* Åre Business Forum2 för kapital och finansiering som syftar till att sammanföra utvalda fö-
retag med potentiella investerare och finansiärer.  

* Storsjöcupen i fotboll i Östersund. En av Sveriges större ungdomsturneringar med närmare 
500 deltagande lag från Sverige, Norge, Danmark, Finland, Estland, Litauen, Ryssland, Po-
len, England, Malta, Spanien, USA, México, Guatemala, Peru, Argentina, Brasilien, In-
dien, Thailand och Mongoliet. Storsjöcupen har mer än fördubblat antalet deltagare på bara 
några år. 

* Åre Bike Festival, Norra Europas största cykelfestival, med flera olika tävlingsgrenar är ett 
återkommande välbesökt evenemang som skapar köer i skidliftarna mitt i sommaren. 

* Storsjöyran i Östersund – Sveriges äldsta musikfestival med anor från 1960-talet som hålls 
mitt i stadscentrum med artister av världsklass, konstutställningar, filmvisningar, restau-
rangstråk, uteserveringar, med mera.  

* St. Olavsloppet, en löparfest med cirka 6 000 deltagande löpare, arrangeras varje sommar 
mellan Östersund och Trondheim. 

* Jämtland Game Fair och Bruksvallarna Game Fair i Härjedalen är två folkfester och mäs-
sor med inriktning på jakt, fiske, hundar, hästar, friluftsliv, skog och motor som lockar tu-
sentals besökare. 

* Årefjällsloppet, Sveriges snabbast växande längdskidtävling, för elit och motionär. 

* Fjällmaraton, ett 44 km långt årligt återkommande maratonlopp i fjällmiljö, från Vålådalen 
till Trillevallen med cirka 2500 deltagare. 

Dessa och många andra liknande evenemang lockar årligen flera tiotusentals besökare till länet 
och landet, gör oss kända och är oerhört viktiga för såväl den lokala, regionala som nationella 
ekonomin. Länsstyrelsen medverkar på olika sätt till att dessa evenemang kommer till stånd; 
som vägledare, kampanjdeltagare, tillståndsprövare, medverkande, kontaktskapare, ”dörröpp-
nare”, officiell värd, ansvarig för kringarrangemang, med mera.  

Länsstyrelsen har tagit fram och publicerat en ”Vägledning vid stora event” som samlat tar upp 
vad arrangörer av stora event bör tänka på, till exempel vilka dispenser/tillstånd som kan krävas 
och som hanteras av Länsstyrelsen. 

#Integrationsuppdraget 

Länsstyrelsens arbete inom integrationsuppdraget under 2016 har i stor utsträckning präglats av 
flyktingsituationen hösten 2015. Under året har fokus legat på samverkan. Jag har vid flera till-
fällen kallat till möten med kommunalråden och myndighetscheferna i länet för att bland annat 
lyfta flyktingfrågan.  

Även behovet av informationsinsatser har varit mycket stort till följd av de många regelföränd-
ringar inom mottagandet som trätt i kraft under året.  

Under hösten har Länsstyrelsen också tillsammans med civilsamhället och övriga aktörer i länet 
förberett för det nya uppdraget om Tidiga insatser för asylsökande. 

Trots att mottagandet på det stora hela har fungerat väl under året ser Länsstyrelsen att det finns 
hinder för ytterligare utveckling av mottagandet. Det finns en önskan att Migrationsverket 
skulle ha större möjlighet att ta hänsyn till regionala förutsättningar i sitt uppdrag. Det är svårt 
att bygga upp etableringsfrämjande insatser redan under asyltiden om det inte tas hänsyn till 
dessa vid omflyttning och avveckling av boenden eller vid anvisning av personer som fått up-
pehållstillstånd. Det handlar också om att kommuner som vill och har kapacitet för ett motta-
gande utöver läns- och kommuntal inte tillåts göra detta. Länstalet har under 2016 varit lägre än 
antalet platser i de tidigare överenskommelserna vilket innebär att det finns kapacitet för motta-
gande av anvisade i länet som inte nyttjas för tillfället. 

#Praktik vid statliga myndigheter  

En etableringskoordinator har anställts vid Länsstyrelsen för att samordna uppdraget i länet om 
att de statliga myndigheterna i Jämtlands län ska tillhandahålla praktikplatser för nyanlända ar-
betssökande under 2016 – 2018. Målet för den första tolvmånadersperioden, med start april 
2016, har under 2016 nåtts till hälften.  

Länsstyrelsen har under 2016 tagit emot sex nyanlända som praktikanter samt ytterligare två 
praktikanter med utländsk bakgrund. Det har skett på alla nivåer inom myndigheten med en 
jämn fördelning mellan enheterna. De flesta har praktiserat halvtid i två till tre månader. En av 
praktikanterna har gått vidare till ett Instegsjobb vid Länsstyrelsen. 

#Länets jordbruk under fortsatt hård press  

Även om lönsamheten är på väg åt rätt håll för mjölkproduktionen och den så kallade mjölkkri-
sen har mildrats något är situationen för länets mjölkproducenter fortsatt allvarlig. Det krävs att 
lönsamheten håller i sig för att komma i balans med ekonomin. Samtidigt som mjölkmängden 
som produceras i länet varit konstant senare år så fortsätter antalet mjölkproducenter att 
minska, antingen för att man slutar som lantbrukare eller för att man lägger om till annan pro-
duktion. Samtidigt är produktionen i länet intressant för mejerierna och sedan några år tillbaka 
har både Arla och Norrmejerier medlemmar i länet. Under 2016 bildades den första kretsen för 
Norrmejerier i länet och vid årsskiftet 2016/17 har denna krets 30 producenter, ungefär en fjär-
dedel av länets producenter. Utöver dessa har några privata gårdsmejerier byggts  

Ett mycket glädjande besked kom alldeles i slutet på året, då Arla meddelade att de vid sitt me-
jeri i Östersund ska börja producera hushållsost gjord på mjölk från Jämtland. Inledningsvis 
kommer Arla att investera 25 miljoner kr i en ny produktionslinje på mejeriet. Den jämtländska 
hushållsosten är planerad att börja säljas i hela landet i maj 2017. 

De nya stödområdesgränserna för kompensationsstöd och nationella stödet för mjölk har för 
många av länets mjölkproducenter ytterligare försvårat situationen samtidigt som andra fått 
bättre förutsättningar. Denna fråga har engagerat Länsstyrelsen. I arbetet att revidera områdes-
gränserna efter 2018 företräder Länsstyrelsen i Jämtlands län norrlandslänen i Näringsdeparte-
mentets referensgrupp. 

Mjölkföretagen i länet är väldigt viktiga för att upprätthålla heltidslantbruk. Men all animalie-
produktion är viktig för att länet ska kunna arbeta mot våra miljömål. Så väl lammproduktion 
som köttproduktion av nöt har under senare år fått något bättre lönsamhet vilket är glädjande.  
De starkt försenade utbetalningarna av såväl jordbrukarstöd som investeringsstöd påverkar lä-
nets jordbruk. Länsstyrelsen i Jämtlands län har dock gjort det som går att göra för att förkorta 
den tiden. 

#Region Jämtland Härjedalen har nu funnits i två år 

Landstinget i Jämtlands län övertog verksamheten med de regionalpolitiska företagsstöden från 
Länsstyrelsen den 1 januari 2015 samt den verksamhet som drevs inom Regionförbundet Jämt-
lands län. Region Jämtland Härjedalen bildades och Länsstyrelsen har med regionen tecknat en 
överenskommelse för att tydliggöra respektive parts roll i olika utvecklingsfrågor samt peka ut 
ett antal samarbetsområden. Samarbetet utvecklas i huvudsak bra.  

#Eldrimner 

Eldrimner, nationellt resurscentrum för mathantverk, har fortsatt omfattande verksamhet i hela 
landet. Kurser, seminarier, studieresor, rådgivning och aktiviteter för att inspirera och öka kun-
skapen om mathantverk och vägar till utveckling, av såväl företag som produkter genomförs för 
att bevara och utveckla mathantverket. Länsstyrelsen tilldelades under året ett femårigt rege-
ringsuppdrag för centrumet vilket ytterligare kommer stärka möjligheten till tillväxt och ut-
veckling på landsbygden, småskalig livsmedelsförädling och främjandet av det immateriella 
kulturarvet. 

Finansieringsformerna för Eldrimner, vilka diskuterats under lång tid, fick en långsiktig an-
slagslösning under 2015 och 2016, till stor glädje för utveckling av mathantverksföretag i hela 
landet. 

#Avvägningar vid vindkraft, fiskodling och turistisk exploatering 

Intresset för att bygga ut vindbruk och vattenbruk i länet fortsätter. Samtidigt ökar även allmän-
hetens klagomål och invändningar mot etableringarna och påverkan från vindkraft och fiskod-
lingar. De upplevs störande eller hindrande för annan verksamhet. Även vid exploatering av 
nya områden för turism ställs Länsstyrelsen inför svåra, känsliga och konfliktfyllda avväg-
ningar när olika intressen står emot varandra. Vår bedömning är att Länsstyrelsens roll i sådana 
avvägningsfrågor är viktig för samhället och att vi genom mångårig erfarenhet har särskilt goda 
förutsättningar för att hantera dessa frågor professionellt.  
 
Utvecklingen mot landbaserade anläggningar i recirkulerande system, RAS, för produktion av 
matfisk, fortsätter i allt snabbare takt och ett första samråd har hållits med ett nybildat företag 
som vill etablera en sådan anläggning i Kallsjön, Åre kommun. Ytterligare en ansökan om en 
RAS-anläggning för 1000 ton röding inom Västernorrlands län har inlämnats där samtidigt 
som en större anläggning för 3000 ton röding har tagits i drift i Lierne kommun i Norge. Under 
året har ansökningar om nyetableringar och utökningar av befintliga anläggningar i Storsjön, 
Landösjön och Ströms Vattudal, där den öppna kassodlingstekniken används, passerat Länssty-
relsen i olika juridiska processer. RAS framstår alltmer som den bästa tillgängliga tekniken för 
odling av matfisk då alternativet med öppna kassodlingar innebär stora risker för spridning av 
sjukdomar och övrig påverkan på befintliga vilda fiskbestånd vid haverier och sabotage samt 
smitningar vid daglig hantering av fisk. 

#Miljöprövningar tar för lång tid 

Koncentrationen av miljöprövningsdelegationerna till tolv orter i landet behöver utvärderas. 
För Jämtlands län innebär hanteringen stora problem för länets näringsidkare då handlägg-
ningstiderna blivit orimligt långa. Detta innebär även problem för samhället och samhällsut-
vecklingen när ärenden kring grundläggande samhällsfunktioner som till exempel avloppsre-
ningsverk inte prövas inom rimlig tid. 

#Statliga ledsystemet i fjällen 

Länsstyrelsen sköter och förvaltar drygt 200 mil statliga vinter- och sommarleder i fjällen, med 
tillhörande rastskydd, broar, spångsträckor och informationsskyltning. En särskild satsning på 
det statliga ledsystemet i fjällen har under 2015 och 2016 gjorts med hjälp av de extra medel 
från Naturvårdsverket som satsats på landets fjälleder.  

Insatserna har företrädesvis gjorts i de delar av fjällområdet där vi har de mest besöksintensiva 
lederna, runt Storulvån-Sylarna-Helags i Västjämtland, samt i Skäckerfjällen. 
Två större broar har bytts ut mot nya över Vålån och Tvärån längs det statliga ledsystemet inom 
Vålådalens naturreservat och flera mindre broar i länets fjällområden har renoverats. 
En särskild satsning på sommar- och vinterleder i Västjämtland och Frostviken har gjorts med 
extraanställda som jobbat med röjning av leder, förbättrad sommarleds- och vinterledsmarke-
ring och spångning av ledsträckor. 

De särskilda insatserna innebär att besökare på lederna kan färdas säkrare och därmed tryggt 
kan uppleva vår storslagna fjällmiljö. 

#Ärendehandläggning 

Länsstyrelsen har 2016 fattat beslut i över 9300 ärenden. Antalet inkomna och upprättade 
ärenden uppgår till cirka 9500. Till detta kommer alla ansökningar och beslut om jordbrukar-
stöden. Antal och ålder på obeslutade ärenden och andra för styrningen relevanta handlägg-
ningssiffror följs löpande under året. 

#Finansieringen 

Finansieringsproblematiken för Länsstyrelsen, där cirka 58 procent av verksamhetens finansie-
ring tilldelas i form av bidrag från nationella myndigheter eller projektfinansiering, kvarstår. 
Detta medför stora problem för såväl regeringens styrning och uppföljning som för Länsstyrel-
sens interna planering och resursanvändning. I 2017 års budget har förvisso små steg tagits i 
rätt riktning genom att länsstyrelserna getts dispositionsrätt till några sakanslag. Fler åtgärder 
måste vidtas - och i större skala. 
 
Jag vill därför återigen påpeka nödvändigheten av att regeringen låter göra en översyn och för-
enkling av länsstyrelsernas finansiering i syfte att åstadkomma en långsiktigt hållbar finansie-
ring och mindre resurskrävande hantering.  

Länsstyrelsen gick in i 2016 med i det närmaste fullt utnyttjad anslagskredit från 2015, vilket 
har medfört att även 2016 har varit ett finansiellt restriktivt år, där vi fokuserat på att säkra pla-
nerings- och uppföljningsrutiner, spara samt hitta vägar för att åstadkomma en budget i balans. 
Det är därför mycket glädjande att jag nu kan konstatera att en avsevärd resultatförbättring har 
uppnåtts och att resultatet för 2016 är positivt. 