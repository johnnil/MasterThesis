#Rektor har ordet  

Under 2018 har vi fortsatt att skärpa Högskolan i Skövdes valda profil genom att inrätta nya 
utbildningar inom våra utvalda ämnesområden. Vi har startat två nya program för utbildning 
av specialistsjuksköterskor, ett med inriktning mot anestesi och ett med inriktning mot 
operation. Vi har också startat ett magisterprogram inom biovetenskap med inriktning mot 
hållbar skötsel och nyttjande av biologiska resurser samt två magisterprogram och två 
masterprogram inom informationsteknologi, med inriktningar mot människa-
robotinteraktion respektive integritet, informationssäkerhet och cybersäkerhet.  Vi utvecklar 
nya utbildningar på avancerad nivå för att skapa en bra balans i utbildningsutbudet. Vi 
strävar också mot att skapa kompletta miljöer där vi utbildar på grund-, avancerad- och 
forskarnivå samt bedriver högkvalitativ forskning. 

År 2018 innebar ett trendbrott då det är första året sedan 2014 som antalet helårsstudenter 
på Högskolan ökar. Vårt genomförda profileringsarbete och den pågående utvecklingen av 
nya utbildningar lägger en god grund för en framtida utbyggnad av Högskolan i Skövde, 
särskilt också med tanke på att antalet 19 - 24-åringar i samhället kommer att öka från 2020. 

Vi har under året också arbetet hårt för att kunna ansöka om ett examenstillstånd för 
utbildning på forskarnivå inom området hälsa och digitalisering. Ett framtida 
examenstillstånd inom detta område kommer att vara ett mycket bra komplement till vår 
nuvarande forskarutbildning inom informationsteknologi och motsvarar målsättningen i 
Högskolan i Skövdes utvecklingsplan. 

År 2018 var också året då vi bidrog till att Högskolan i Borås kunde börja bedriva sin 
lärarutbildning på vårt campus. Detta ska förhoppningsvis bidra till att Skaraborgs 
kommuner får tillgång till fler utbildade lärare även om vi på Högskolan i Skövde inte har en 
egen lärarutbildning. 

På forskningssidan har 2018 inneburit ännu ett starkt år, med en fortsatt mycket hög andel 
externfinansierad forskning. Vi startade bland annat en helt ny åttaårig forskningssatsning 
”Virtuella fabriker med kunskapsdriven optimering”. Satsningen, som totalt omfattar 
100 miljoner kronor, ska generera kunskap som kan ligga till grund för nästa generations 
tillverkningsprocesser.  

Under året har arbetet med att vidareutveckla Högskolans kvalitetssystem varit intensivt. 
Kvalitetsuppföljning av utbildning görs nu i ett-, tre- och sexårscykler. Under 2018 
initierades de första uppföljningarna inom sexårscykeln för ämnesområdena vård och 
ekonomi. Dessutom påbörjades uppföljningen av forskarutbildningen inom 
informationsteknologi. 

Vårt ekonomiska resultat för 2018 innebär ett minusresultat på 20,5 miljoner kronor. Det är i 
linje med vad vi har budgeterat för och beror på att vi driver flera långsiktiga 
utvecklingsprojekt som finansieras via vårt sparade myndighetskapital.  

Vi kan se tillbaka på 2018 som ett bra år för Högskolan i Skövde. Ett år som har inneburit 
många små etappsegrar och mycket engagemang. Vi fortsätter vårt målmedvetna arbete mot 
Högskolans vision om det profilerade och excellenta lärosätet som visar omtanke om 
medarbetare, studenter och om samhället. 


#Studentkåren har ordet 

När jag läser de tidigare texterna som Studentkåren har bidragit med till Högskolans 
årsredovisning kan jag inte undvika att dra slutsatsen att strukturella förändringar i 
Högskolans verksamhet i allra högsta grad påverkar hur Studentkåren bedriver sin 
verksamhet. Det är ingen slump att Studentkåren gör dessa anpassningar. Att systemet för 
studentinflytande från kårens håll speglar Högskolans organisation utgår ifrån att vi behöver 
de bästa förutsättningarna för att påverka studenternas utbildningstid. Vi är den 
organiserade studentrösten och vi kan inte säkerställa ett bra arbete om vi inte samverkar 
och anpassar oss till varandra. 

Året 2018 inleddes med ett nytt avtal som illustrerar och tydliggör Studentkårens och 
Högskolans alla förpliktelser mot varandra. Detta avtal ger även kåren ett tydligt 
rapporteringskrav till högskoleledningen där vi har möjlighet att mer ingående förmedla det 
arbete Studentkåren bedriver i alla sina verksamhetsgrenar. Vi verkar lokalt men påverkas 
otroligt mycket av det nationella studentpolitiska påverkansarbetet och förändringar inom 
högskolepolitiken. När vi öppet pratar med ledningen om hur vi båda påverkas av dessa 
faktorer skapar detta en ökad förståelse av varandras verksamheter, vilket ger bättre 
förutsättningar att bedriva ett utvecklingsarbete med god kvalitet.  

De senaste tre åren har ett stort fokus varit att stärka kårens grundverksamhet samtidigt som 
vi utökar formerna för samverkan med Högskolans olika avdelningar. Vi talar mycket om 
vikten av dialog och samverkan och är nu mycket närmare varandra. Relationerna fortsätter 
att utvecklas till det bättre och denna samverkan har gjort att vi inom Studentkåren har 
kunnat utveckla och förbättra vår verksamhet på ett långsiktigt hållbart sätt. Vi arbetar alla 
mot samma mål, vill man nå framgång behövs samverkan. Vi arbetar dock med olika 
perspektiv som gör att vi kan hitta lösningar på samma problem ur två olika synvinklar. 

Ytterligare ett viktigt arbete som Studentkåren har genomfört under året handlar om det 
interna samarbetet mellan olika verksamhetsgrenar och studentgrupper. Individens roll och 
funktion i sitt sammanhang sätts i relation till helhetens kontext. De förutsättningar som har 
skapats för de ideellt engagerade att förstå hur olika arbeten hänger ihop och påverkar 
varandra har bidragit till ökad förståelse för varandra i det löpande arbetet. Det är av yttersta 
vikt för att skapa en stark organisation där de engagerade känner att de bidrar till 
utvecklingen av studenternas utbildningstid.  

Arbetet med att både få ökad förståelse och insikter mellan Högskolan och Studentkårens 
verksamhet tillsammans med det interna arbetet med kårens ideellt engagerade ger starka 
synergieffekter för att göra ett påverkansarbete med god kvalitet. Vi lämnar året med det 
högsta medlemsantalet sedan kårobligatoriet avskaffades. Med ett starkare ideellt 
engagemang och högt deltagande bland studenterna är vi rustade för framtiden och hoppas 
att utvecklingen fortsätter i samma riktning framöver. 