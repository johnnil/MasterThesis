#Förord 

2018 var ett år där demokrati verkligen låg högt på 
agendan. Val till riksdag, landsting och kommuner 
samtidigt som det var 100 år sedan Sverige införde 
allmän och lika rösträtt, vilket kan ses som det 
avgörande steget till demokratins födelse i landet. 
Tyvärr såg vi också åtskilliga bakslag mot 
demokratin i många länder, innefattande bland 
annat begränsningar för det fria ordet, stängda 
gränser och, för universitetens del, inskränkningar i 
den akademiska friheten.  

Umeå universitet valde för år 2018 demokrati som 
tema för vår externa kommunikation, ett tema som 
med facit i hand verkligen låg helt rätt i tiden. Under 
året genomfördes en hel del aktiviteter där 
universitetets forskare och studenter förde fram sin 
forskning kring demokratitemat, eller deltog i 
diskussioner om demokratins roll och vart den är på 
väg. Vi genomförde arrangemang under rubriken 
Umeå universitet möter, där vi kunde höra ledande 
rikspolitiker som Margot Wallström, Alice Bah-
Kuhnke och Ulf Kristersson samtala om demokrati 
med universitetets medarbetare och studenter. 
Inför ett fullsatt auditorium mötte vi också en av 
årets hedersdoktorer, Carina Bergfeldt, som gav sin 
syn på den politiska utvecklingen i USA, allt i 
demokratins tecken. 

Även om vi med oro ser på den politiska 
utvecklingen med ökad populism och nationalism, 
såväl nationellt som internationellt, så är det ändå 
tryggt att veta att universitetet står stadigt på en 
stabil akademisk värdegrund där bildning, kunskap 
och kunskapsutveckling vilar på ett vetenskapligt 
förhållningssätt. Vi håller fast vid våra kärnvärden 
och fortsätter att driva vår verksamhet inom 
forskning, utbildning och samverkan med den 
utgångspunkten.  

Inom forskningen kan vi glädjas åt att många av 
universitetets studier och upptäckter uppmärk-
sammades både på det nationella och det 
internationella planet. En ny behandlingsmetod 
mot Skelleftesjukan, vars resultat publicerades 
under 2018, utsågs av tidskriften Science till ett av 
de tio viktigaste forskningsgenombrotten under 
året. En robot som med hjälp av deep-learning 
klarar av att skörda paprikor och metoder för att 
avväpna bakterier är ytterligare exempel på 
forskningsprojekt som fått stor medial spridning.  

Universitetets forskare har också under året 
framgångsrikt erhållit stora externa bidrag till sin 
forskning. Vi har flyttat fram våra positioner på det 
nationella planet genom att universitetet under 
2018 fått en större andel av bidragen från såväl 
Vetenskapsrådet som från Formas. Några av 
universitetets forskare har också erhållit 
prestigefulla internationella forskningsbidrag från 
EU, European Research Council (ERC) och National 
Institute of Health (NIH).  

På utbildningssidan kan vi glädjas åt att 
universitetet behåller sin attraktionskraft. Vi är 
fortfarande ett av Sveriges populäraste lärosäten 
med avseende på det totala antalet sökande 
respektive förstahandssökande till våra program 
och kurser. Det är också mycket glädjande att 
Designhögskolans kandidatprogram i industriell 
design för tredje året i rad rankas som världens 
bästa designutbildning. Kvalitetsarbete och 
kvalitetssäkring är något som präglat året och 
universitetet har nu ett genomarbetat system för 
kvalitetssäkring inom utbildning på alla tre nivåer, 
vilket håller på att implementeras fullt ut.  

Universitetets campusområden fortsätter att 
ständigt utvecklas och vi har under året invigt vårt 
nya hus för polisutbildningen. Arbetet med att 
färdigställa Medicinskt biologiskt centrum fortlöper 
och ombyggnationen av Sliperiet för att där 
inrymma Umevatoriet har påbörjats. Det 
sistnämnda är av stor vikt för universitetets 
samverkansuppdrag, då vi med en ny lokalisering av 
Umevatoriet får en helt ny och unik placering där 
våra samverkanspartners och intresserad allmänhet 
kan ta del av hela universitetets verksamhet. 

2018 var året då vi firade 50-årsjubileum för såväl 
den humanistiska som den samhällsvetenskapliga 
fakulteten, där respektive fakultet ordnade med 
välbesökta och uppskattade evenemang som 
blickade tillbaka i historien, men också framåt mot 
kommande verksamhetsår. Vi kunde också glädjas 
åt att en av universitetets hedersdoktorer, Dr Denis 
Mukwege, tilldelades Nobels fredspris. Dr Mukwege 
delade priset tillsammans med Nadja Murad för 
deras kamp mot sexualiserat våld som vapen i krig 
och väpnade konflikter. Dr Mukwege, som 2010 
utsågs till hedersdoktor vid den medicinska 
fakulteten, besökte universitetet i samband med                            
utdelandet av Nobelpriset och gjorde ett mycket 
gripande framförande inför en helt fullsatt Aula 
Nordica. 

Universitetets framgångar är av stor betydelse för 
vår synlighet och attraktionskraft, både mot 
blivande studenter och mot forskarsamhället, men 
också mot det övriga samhället. Som rektor kan jag 
inte nog understryka den stolthet jag känner över de 
resultat som Umeå universitet har presterat under 2018. 

Tillsammans med mina kollegor i ledningen för 
Umeå universitet konstaterar jag att Umeå 
universitet har den bredd och kvalitet i forskning 
och utbildning som krävs för att bära in i framtiden. 
Vi är väl rustade och kan därmed med tillförsikt se 
fram emot det arbete som ligger framför oss! 


#Inledning

I juni 2017 fastställde rektor verksamhetsplanen för 
Umeå universitet 2018 där 13 delmål ingår, varav sju 
är obligatoriska för alla organisatoriska nivåer.  

Delmålen är indelade i områdena Långsiktighet 
möjliggör högt risktagande, Kreativa miljöer 
stimulerar till dynamiska möten, Samverkan 
skapar utveckling och stärker kvalitet, Utbildning 
för gränslös kunskap, Forskning som spränger 
gränser samt Det goda och effektiva universitetet.  

Under våren 2018 har en uppföljning av delmålen 
genomförts och rapporterats till universitets-
styrelsen.  

Dokumentet Umeå universitet 2020 – vision och 
mål fastställdes 2012 och närmar sig sitt slutår. 
Arbete pågår med att ta fram en ny vision och 
strategi. Inriktningen på arbetet har varit att det ska 
vara en bottom-up-process som bygger på vad 
fakulteter, institutioner, centrum, arbetsenheter, 
förvaltningsenheter, studenter och medarbetare vill 
uppnå. Tidplanen är att universitetsstyrelsen 
fastställer visions- och strategidokumentet vid 
sammanträdet i april 2019.  

Det nya visionsdokumentet ska gälla för perioden 
2020−2025 och ska ses som ett verktyg för att 
utveckla universitetets verksamhet. Målet är bland 
annat att inom universitetet tillämpa en mer 
tillitsbaserad styrning och låta verksamhetsplanen 
för Umeå universitet omfatta treårs-cykler med en 
årlig revidering av aktiviteter, nationella uppdrag 
och särskilda prioriteringar. Förutom ”Umu-
andan”, är ”tillit” och ”framtidsansvar” några 
nyckelord som funnits med från början i processen 
med att ta fram den nya visionen. 

 



