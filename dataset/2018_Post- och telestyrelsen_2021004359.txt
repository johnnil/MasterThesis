#Generaldirektören har ordet 

De sektorer som PTS agerar inom befinner sig under påtaglig och långvarig 
förändring. Myndigheten har en bred verksamhet och många olika 
ansvarsområden och uppdrag. Vi har alltid haft ett tydligt marknadsorienterat 
infrastrukturfokus. Regeringens högt uppsatta bredbandsmål och 
digitaliseringsstrategi medför att PTS fokus på främjandefrågor ökat de senaste 
åren.  

Områden som digitalisering och stöd till totalförsvaret kommer vara en 
väsentlig del av vår verksamhet framöver. Vi har under året breddat våra 
insatser inom totalförsvar, säkerhetsskydd och informationssäkerhet. 
Digitaliseringsfrämjande och säkerhetsrelaterade frågor kommer med stor 
sannolikhet fortsätta att växa i betydelse för vårt arbete såväl internt som 
gentemot våra sektorer under de kommande åren.  

Utifrån dessa utvecklingstrender har vi under 2018 gjort en grundlig 
genomlysning av organisationen för att säkerställa att vår styrning, organisation 
och våra processer möter både dagens och framtidens behov. Väldigt mycket 
fungerar bra på PTS, men vi har funnit behov att minska stuprörstendenser 
och att bredda samverkan över hela myndigheten, för att i synnerhet öka vår 
förmåga att effektivt och tydligt hantera målkonflikter, prioritering och 
strategiska överväganden.  

Detta är bakgrunden till vår nya organisation med tre divisioner som träder i 
kraft den 1 mars 2019. Genom denna förändring ser vi till att stå väl rustade 
för att klara våra uppdrag och nå våra mål både i närtid och framöver. Jag är 
övertygad om att den nya organisationen ska ge oss och våra intressenter de 
bästa förutsättningarna för att på ett tillitsskapande, inkluderande och säkert 
sätt bidra till att ta Sverige vidare in i den digitala framtiden. 


#En beskrivning av PTS och myndighetens styrning 

PTS är den myndighet som bevakar områdena elektronisk kommunikation och 
post i Sverige. Begreppet elektronisk kommunikation innefattar 
telekommunikationer, it och radio. Arbetet sker genom tillsyn och beslut 
utifrån de bestämmelser som reglerar verksamheten. Därutöver bedriver PTS 
ett omfattande främjandearbete, där vi agerar och påverkar genom att analysera 
och beskriva marknaden, informera, föra dialog och samverka. 

#Politiska mål, PTS vision och övergripande mål 

Politiken för informationssamhället omfattar områdena allmänna frågor om 
digitalisering och användningen av informationsteknik (digitaliseringspolitik), 
elektronisk kommunikation, post samt grundläggande betaltjänster. De 
politiska målen för områdena är: 

* Sverige ska vara bäst i världen på att använda digitaliseringens 
möjligheter. 

Delmål 1: Elektroniska kommunikationer ska vara effektiva, säkra och 
robusta samt tillgodose användarnas behov. De elektroniska 
kommunikationerna ska i första hand tillhandahållas genom en väl 
fungerande marknad, men staten ska ha ett ansvar på områden där 
allmänna intressen inte enbart kan tillgodoses av marknaden. 

Delmål 2: Sverige ska ha bredband i världsklass. Alla hushåll och 
företag bör ha goda möjligheter att använda sig av elektroniska 
samhällstjänster och service via bredband. 

* Det ska finnas en posttjänst av god kvalitet i hela landet som uppfyller 
de krav som anges i postlagen. 

* Alla i samhället ska ha tillgång till grundläggande betaltjänster till 
rimliga priser. 

PTS är sektors- och tillsynsmyndighet inom områdena elektronisk 
kommunikation och post.  

Utifrån de uppdrag som PTS har av regeringen genom instruktion och 
regleringsbrev har PTS formulerat en vision och övergripande mål. Visionen 
uttrycker ett önskvärt tillstånd i framtiden och är vägledande för myndigheten. 
Vår vision är att: 

”Alla i Sverige ska ha tillgång till bra telefoni, bredband och post.” 

PTS vision och de övergripande målen ska kännetecknas av långsiktig stabilitet. 
Det är viktigt att marknadens aktörer och andra intressenter känner till de 
övergripande riktlinjerna för myndighetens verksamhet och att dessa står sig 
väl även i en föränderlig omvärld. 

Inför 2018 har PTS gjort en översyn av de övergripande målen och PTS 
styrelse har beslutat om nya långsiktiga och övergripande mål för myndigheten 
som gäller från och med 2018. De sju målen omfattar hela PTS verksamhet 
och anger en riktning för vart myndigheten vill.  

* Fasta och mobila nät är utbyggda så att alla användare kan få tillgång till 
de tjänster som normalt efterfrågas. 

* Alla användare har tillgång till tillförlitliga post- och grundläggande 
betaltjänster. 

* Alla användare har tillgång till tillförlitliga och säkra elektroniska 
kommunikationsnät och -tjänster. 

* Radiospektrum och nummer förvaltas så att samhällsnyttan maximeras 
över tid.  

* Marknaderna för elektroniska kommunikationer och post kännetecknas 
av väl fungerande konkurrens med effektiva priser och valmöjlighet för 
konsumenter. 

* Konsumenter kan känna sig trygga med att deras rättigheter är väl 
tillgodosedda, och att de kan göra aktiva och välinformerade val.  

* PTS är en välskött myndighet som är nytänkande och en av Sveriges 
bästa arbetsplatser.  