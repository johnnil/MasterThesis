#GENERALDIREKTÖRENS FÖRORD

Även år 2017 har varit ett utmanande och spännande år för Rekryteringsmyndigheten. Personal-
försörjningen till det militära försvaret är återigen föremål för en omfattande reform i och med att 
regeringen tidigt i mars fattade beslut om att återaktivera värnplikten, som en följd av de förslag 
som lämnades hösten 2016 i utredningen En robust personalförsörjning av det militära försvaret 
(SOU 2016:63). Verksamhetsåret har i huvudsak präglats av arbetet med att verkställa regeringens 
beslut, vilket har skett med gott resultat. Redan tidigt i april 2017 började Rekryteringsmyndighe-
ten att skicka ut brev till ungdomar födda år 1999 med information om innebörden av regeringens 
beslut och med uppmaning att lämna uppgifter om sig själva i det så kallade beredskapsunderlaget. 
Uppgifterna har sedan använts för att ta ut de bäst lämpade. Drygt 6 000 totalförsvarspliktiga ung-
domar valdes ut och fick under sommaren besked om att de skulle kallas till mönstring. Mönstring 
i enlighet med lagen (1994:1809) om totalförsvarsplikt började i oktober månad.

Året har vidare i hög grad präglats av ett intensivt arbete med att öka kapaciteten i Rekryterings-
myndighetens samlade verksamhet, inte minst i prövningsverksamheten. Kapacitetsbrister innebar 
att Rekryteringsmyndigheten under främst det första halvåret 2017 inte kunde möta det ökade 
intresse som fanns bland frivilliga sökande till Försvarsmaktens grundläggande utbildning (GU). 
Inför hösten 2017 stod Rekryteringsmyndigheten därtill inför det faktum att ansökningarna till 
polisutbildningen hade ökat med 50 procent, och att prioritera uppdragen blev nödvändigt. Antalet 
genomförda prövningar totalt under 2017 har trots kapacitetsbristerna ökat med drygt tio procent. 
Ett omfattande och långsiktigt arbete rörande kompetensförsörjning och rekrytering, som pågått 
under hela året, har inneburit att Rekryteringsmyndigheten från och med 2018 har fördubblat sin 
prövningskapacitet. Syftet är att över tid kunna möta såväl Försvarsmaktens som Polisens och an-
dra uppdragsgivares behov, inklusive uppdraget att kalla och mönstra totalförsvarspliktiga.

Rekryteringsmyndigheten har fortsatt det viktiga arbetet att tillsammans med Försvarsmakten sä-
kerställa att samtliga krigsförband är uppfyllda med krigsplacerad personal, ett arbete som bedrivs 
på ett proaktivt sätt med Rekryteringsmyndighetens personal på plats hos förbanden. Ett viktigt 
stöd har också lämnats till Försvarsmakten i samband med övning Aurora 17 och övrig repetitions-
utbildning som genomförts under 2017. Förutom ordinarie verksamhet till stöd för repetitionsut-
bildningen av krigsförbanden har Rekryteringsmyndighetens medverkan i övning Aurora inneburit 
att viktiga erfarenheter och lärdomar har kunnat dras för vår egen beredskapsplanering, ett arbete 
som intensifierats under året.

Rekryteringsmyndigheten har deltagit i och lämnat goda bidrag i arbetet med att återuppbygga 
totalförsvaret, ett arbete som leds av Myndigheten för samhällsskydd och beredskap (MSB) och 
Försvarsmakten. Flera av totalförsvarets myndigheter har under året tagit stöd av Rekryterings-
myndigheten i frågor om bemanning, personalplanering och krigsplacering i samband med höjd 
beredskap.

Tidigare fattade beslut om organisation och lokalisering av Rekryteringsmyndighetens verksamhet 
har fullföljts under året. Prövningsverksamheterna i Göteborg respektive Kristianstad har avveck-
lats och en ny större prövningsenhet har etablerats i Malmö från och med 1 januari 2018. 

Jag är mycket stolt över de verksamhetsresultat som vi har åstadkommit under 2017, och särskilt 
över att myndigheten, inom mycket snäva tidsramar, på ett professionellt och rättssäkert sätt har 
genomfört regeringens beslut om återaktivering av värnplikten. Detta, tillsammans med det kvali-
ficerade stöd som lämnas inom området bemanningsstöd till krigsförbanden, innebär att vi lämnar 
ett betydelsefullt och tydligt bidrag till det försvarspolitiska målet att öka den operativa effekten i 
krigsförbanden. Parallellt har vi genomfört omfattande insatser för att stödja Polismyndigheten i 
deras utmanande och viktiga arbete att fylla det kraftigt utökade antalet platser i polisutbildningen. 
Det goda resultatet har kunnat uppnås tack vare våra kunniga, engagerade och hängivna medarbe-
tare.


#KORT OM TOTALFÖRSVARETS REKRYTERINGSMYNDIGHET

Myndighetens uppgift är att pröva och bedöma lämpligheten hos totalförsvarspliktiga och sökande 
till Försvarsmaktens militära utbildningar samt bemanna krigsförbanden med rätt personal.  
Rekryteringsmyndigheten stödjer även andra myndigheter inom totalförsvaret med att pröva lämp-
liga personer för utbildningar och yrken med särskilda krav.

#Myndighetens organisation från 1 januari 2017 

Myndighetens ledning och avdelningar finns i Karlstad och de två prövningsenheterna i Stock-
holm och i Malmö. Under året har prövningsenheterna i Göteborg och Kristianstad avvecklats. 
Prövningsenheten i Malmö etablerades under 2017 och öppnade i januari 2018.
Antalet anställda har under året ökat från 113 till 140 personer, varav 76 kvinnor och 64 män. På 
myndigheten arbetar bland andra psykologer, läkare, sjuksköterskor, systemutvecklare, medarbetare 
som arbetar med krigsorganisationen respektive totalförsvarspliktiga, HR-specialister, jurister, eko-
nomer och kommunikatörer.

Under 2017 omsatte myndigheten cirka 187 mkr och genomförde drygt 12000 prövningar.

#Historik

Myndigheten har sitt ursprung i Pliktverket som bildades 1995. Sedan dess har myndigheten re-
gistrerat och placerat personal i det svenska totalförsvaret. Pliktverket övertog arbetsuppgifterna 
från Värnpliktsverket och Vapenfristyrelsen. Pliktverket tog också över vissa uppgifter från  
Räddningsverket, Arbetsmarknadsstyrelsen, Socialstyrelsen och länsstyrelserna.

2011 bytte Pliktverket namn till Totalförsvarets rekryteringsmyndighet.