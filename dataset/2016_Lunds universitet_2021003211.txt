#Rektor har ordet

2016 har varit ett år då de akademiska värdena framträtt precis så eftersträvansvärda 
som de är – som universitetets ryggrad. De akademiska värdena bör aldrig tas förgivna, 
utan måste vårdas för att hålla. Genom att medvetandegöra oss själva och omvärlden 
om vikten av oberoende i forskning och utbildning, saklighet, kritisk granskning och 
en kvalitetsdrivande kultur får vi ett hållbart universitet. 

Samhället har gett oss förtroendet att bedriva forskning och utbildning på veten-
skaplig och konstnärlig grund. Därför ska all samverkan, all utbildning och forskning 
bedrivas i medvetenhet om att förtroende kan raseras – och vi stå utan grund. Varje 
medarbetares yrkesutövning är en del av universitetet och bidrar till samhällets förtro-
ende för verksamheten. Delta i samhällsdebatten, samverka med näringsliv, kulturliv 
och skolvärlden. Sprid kunskapen till omvärlden, lär dig nya perspektiv, men behåll 
oberoendet i utbildning och forskning. 

I slutet av 2016 blev Lunds universitet Skandinaviens första medlem i The Conversation, 
ett fristående mediehus som publicerar samhällsrelevanta vetenskapliga rön, fria för 
spridning, med cirka 11 miljoner läsare. Vi ser detta som ett första steg i att skapa breda 
kanaler för våra forskare att sprida forskningsresultat och delta i samhällsdebatten. I 
förlängningen hoppas vi på en svensk version.

I juni invigdes MAX IV under högtidliga former. MAX IV kommer att möjliggöra 
oväntade forskningsresultat. MAX IV kommer också att tillsammans med ESS framöver 
bli ett nav för nya samarbeten mellan industri och akademi. En särskild strategi för Lunds 
universitets engagemang vid MAX och ESS fastställdes i december. 

Universitetet har antagit en ny strategisk plan för de kommande 10 åren. Sex utveck-
lingsområden lyfts fram. Utbildning och forskning ska sammanflätas. Aktiva samarbe-
ten ska stimuleras för att bidra till att lösa samhällsutmaningarna. Utvecklingen som 
internationellt lärosäte ska fortsätta. Ett välutvecklat ledarskap och medarbetarskap 
lyfts fram som framgångsfaktorer. Studenter, medarbetare och besökare ska erbjudas 
attraktiva miljöer. Potentialen i MAX IV och ESS ska tillvaratas. 

En forskningsstrategi antogs också i slutet av december. Vårt breda universitet rym-
mer en skatt inom utbildning forskning. Bredden är unik och ska värnas. Den borgar för 
en rik intellektuell miljö där sann bildning kan gro. Nu gäller det att bygga virtuella och 
fysiska arenor över ämnesgränserna för att skapa infallsvinklar som inte skulle uppstått 
vid ett en-fakultetsuniversitet. 

Vår önskan för de kommande åren är ett ökat utbyte över ämnesgränserna. Nyfi-
kenheten ska driva oss. Ibland är det inte djupare du ska gå, utan ett steg åt sidan. 
350-årsfirandet kan förhoppningsvis bli en kunskapsresa, just lite på sidan om det egna 
ämnet. Så alla medarbetare och studenter, tack för ert engagemang det gångna året. 
Och låt 2017 gå i 350 års-jubileets tecken – ett år av kunskapsiver! 


#Studenterna har ordet

Ett samlat universitet. Det kan sägas har varit ledordet under 2016 och studenterna 
märker av skillnaden. I större utsträckning än innan börjar vi se en samsyn. Vi börjar 
skymta en idé om Lunds universitet som en organisation där de olika delarna dynamiskt 
interagerar och stödjer varandra istället för att slåss för eget bo. Vi är långt ifrån att 
vara där, men vi ser ändå början av denna förändring och de möjligheter som den för 
med sig.

Under 2016 har studenterna släppt studieplatsrapporten Var ska vi få plats? som visar 
att endast 24 procent av studenterna har en studieplats för att plugga utanför lärarledd 
tid. Detta problem har också belysts under året genom Humanistiska och Teologiska 
Studentkårens rapport Tomma scheman som lyfter att HT-studenter endast har i snitt 
mellan 3,5 till 7,2 timmars lärarledd tid per vecka. För att ta sig an dessa utmaningar 
krävs gemensamma prioriteringar och satsningar.

Under året har studentinflytandets roll diskuterats, somliga har till och med menat 
att studenterna genom detta inflytande endast försöker göra sin utbildning lättare. Vi 
är glada över att Lunds universitetet med besked har visat att studentinflytande inte 
är ett nödvändigt ont, utan en strategiskt prioriterad kvalitetsdrivare för hela verk-
samheten. I den nyklubbade strategiska planen sätts också denna ambition på pränt: 
”Lunds universitet ska säkerställa ett välfungerande studentinflytande på alla nivåer.”

Studenterna gläds också åt det faktum att sammanflätningen av utbildning och 
forskning får en central del både i ovanstående strategiska plan, men även i den 
forskningspolitiska riksdagspropositionen som lades under året. Vi ser fram emot att 
universitetet gör handling av orden.

Universiteten är på många sätt en förebild för hela samhället och måste således visa 
vägen framåt; framförallt inte sacka efter. Att universitetet nu verkar samla sig kring 
frågan om jämställdhet i akademin är för studenterna ett efterlängtat besked. Såväl 
styrelse som rektor har tydligt markerat vikten av att till slut komma till skott. Det stora 
arbetet återstår, men återigen hoppas vi att ord kommer att bli handling.

Allt detta är dock startskott. Beslut som ska förverkligas. Studentliv och studentin-
flytande; jämställdhet och likabehandling; samarbete inom och utanför lärosätet. 2017 
blir ett intressant år och det är nästan symboliskt att universitetets 350:onde år kan bli 
ett nyckelår för framtidens högre utbildning vid Lunds universitet.


#Lunds universitet i korthet

Bredden är vår styrka. Lunds universitet är inte bara det största lärosätet i Sverige  
utan även det med flest fakulteter och ämnesområden. Universitetet har inom många 
olika områden världsledande forskning och välrenomme rade utbildningar med högt 
nationellt och internationellt söktryck. Utbildningen och forskningen bedrivs i 
huvudsak i Lund men universitetet har även verksamhet i Malmö, Helsingborg och 
Ljungbyhed. Universitetet har en stor och väl etablerad samverkan som inte minst 
omfattar näringslivet, regionen, kommunerna, andra lärosäten och myndigheter, 
kulturinrättningar och andra organisationer. 

Under året har cirka 45000 personer studerat vid universitetet. 
Dessa kan välja mellan 75 utbildningsprogram på grundnivå, 
över 200 med examen på avancerad nivå och drygt 2000 
fristående kurser. Cirka 3000 studerar på forskarnivå. Universi-
tetet har ett rikt och välutvecklat studentliv där en stor mängd 
studentbostadsområden, nationer, kårer och föreningar finns 
på ett bekvämt gång- eller cykelavstånd. Lunds universitet är 
ett internationellt lärosäte där sammanlagt 15 procent, och 
över hälften av alla magister- och mastersstudenter, kommer 
från ett annat land. 

Lunds universitet är i ständig förändring. Nya utbildningar 
skapas och gamla stöps om för att än bättre anpassa sig till 
arbetsmarknadens behov och studenternas efterfrågan. Nya 
forskningsgrupper bildas och många etablerade forskningsom-
råden har ytterligare flyttat fram sina positioner. MAX IV invig-
des under året med pompa och ståt, med både kungen och 
statsministern sida vid sida. Ett par stenkast från MAX IV byggs 
den internationella forskningsanläggningen European Spallation 
Source (ESS). Mellan dessa forskningsanläggningar planeras ett 
helt nytt område för forskning och samverkan.

Universitetet är en del av vårt samhälle och en viktig sam-
hällsaktör. Vi är en del av en ständigt föränderlig omvärld såväl 
som en aktiv pådrivare av förändring. Det studenterna lär sig 
under sin utbildning påverkar direkt eller indirekt alla arbets-
platser i vårt samhälle och deras verksamhet. Forskning är ett 
av de mer kraftfulla förändringsverktygen i vår moderna värld 
och har i grunden förändrat vår omvärld och våra liv.

#UTMANINGAR

En viktig utmaning är att finna en balanspunkt mellan antalet 
studenter, kvalitetsnivå och utbildningsutbudets sammansätt-
ning. Ersättningsnivåerna skiljer sig mycket åt mellan olika 
ämnen. Utbildningar på avancerad nivå är ofta dyrare än på 
grundläggande nivå. Samtidigt måste liknande kvalitetskrav 
kunna ställas på all utbildning. Denna utmaning har blivit allt 
svårare då ersättningen för varje student inte följt med i den 
allmänna kostnadsutvecklingen. Det har inneburit en påtaglig 
urholkning av ersättningen samtidigt som kraven och förvänt-
ningarna från både regering och det omgivande samhället ökat.

Den externa finansieringen till forskningen har ökat, vilket i 
sig är glädjande, men det har skett i en betydligt snabbare takt 
än förstärkningen av basanslaget. Andelen externfinansiering 
har nått sådan proportion att det skadar universitetets möjlighe-
ter att göra egna strategiska val, att kunna ta ett långsiktigt och 
mer strategiskt arbetsgivaransvar. Dessutom påverkas balansen 
mellan kortsiktigt tillämpad forskning och långsiktig grundforsk-
ning. Samhället riskerar därmed att förlora den långsiktiga nyfi-
kenhetsdrivna grundforskningen och förmågan att säkerställa 
forskningsbredden. En bättre balans mellan de direkta statliga 
anslagen och de externa bidragen behöver därmed uppnås. 