#GD har ordet 

För mig blev 2018 ett speciellt år. Jag sa redan när jag 
tillträdde som GD att jag har fått det finaste jobb som en 
pensionsnörd kan få. Pensionsmyndigheten är dessutom en 
modern verksamhet med duktiga medarbetare. Mina 
fokusområden för framtiden är fyra saker: förtroende, 
effektivitet, folkbildning samt må bra på och av jobbet. Det 
här är områden som jag vill fortsätta jobba med tillsammans 
med alla på myndigheten. 

Utan förtroende är det svårt för myndigheten att uppfylla sitt 
uppdrag. Det gäller både förtroendet för systemet och förtroendet för myndigheten. Jag 
är övertygad om att dessa förtroenden hör intimt samman. Om människor har lågt 
förtroende för pensionssystemet spiller det över på oss och det gör det svårare att göra 
ett bra jobb. 

Förtroendet för pensionssystemet hör naturligtvis ihop med systemets konstruktion. 
Pensionsmyndigheten bestämmer inte vilka regler vi har kring den allmänna pensionen. 
Det gör politikerna. Men vi har god förståelse för systemet och vi har tät kontakt med 
många pensionärer och pensionssparare som ger oss insikter om den dagliga 
tillämpningen av systemet. Det ger oss möjlighet att lägga fram förslag på förbättringar 
till våra politiker.   

Pensionsmyndigheten kan också direkt påverka förtroendet för systemet. Under de 
senaste åren har bedrägerier förekommit i några av de fonder som anslutits till 
premiepensionssystemet. Det har inneburit att vissa pensionssparare fått se sin 
premiepension bli mindre än den skulle ha varit. Myndigheten föreslog nya regler för 
fondtorget, regler som vi nu har fått genomföra och som minskar riskerna för att 
liknande saker inträffar igen. Vi fortsätter också oförtrutet att gå efter de pengar som 
tagits från spararna, och de personer som bär ansvaret. Trots dessa tråkiga händelser är 
det glädjande att konstatera att vi faktiskt ökat vårt förtroende hos pensionsspararna, och 
att vi ligger stabilt på ett högt förtroende hos de pensionärer vi betalar ut till. 

När det gäller effektivitet står sig myndigheten redan idag relativt väl. Men det är en 
fråga som en myndighet som vår, av omsorg om kunderna, ständigt måste fokusera på. 
För varje krona som administrationen kostar blir den totala pensionsutbetalningen i 
Sverige en krona lägre. Även om vi har mycket låg kostnad för administrationen går det 
alltid att bli bättre. Både genom stora investeringar i digitalisering och genom små steg i 
vardagen. Vi gör både och. En stor investering i ett nytt system ska ge stora effekter för 
administrationen av bostadstilläggen. Förhoppningsvis innebär det att våra alltför långa 
handläggningstider kan kortas ned framöver.  

Vårt pensionssystem är komplext och svårt att omfamna för den enskilde, särskilt om 
man inkluderar närliggande förmånssystem. Här har Pensionsmyndigheten ett ansvar för 
folkbildning. Det är inte så att alla behöver bli pensionsexperter, men var och en bör 
åtminstone veta vilka beteenden som leder till högre respektive lägre pension. Dessutom 
ska alla kunna få en bild av hur stor pensionen blir för att kunna bestämma sig om man 
behöver ett privat sparande. Här har myndigheten ett viktigt uppdrag! 

Det sista området må bra på och av jobbet har ett internt fokus. Myndighetens sjuktal 
ligger för högt, och vi måste jobba systematiskt för att minska dem. Det kommer såväl 
den enskilde medarbetaren som verksamheten att må bra av. 


#Inledning 

#Uppdrag och organisation 

Pensionsmyndigheten har i uppdrag att betala ut pensioner och andra förmåner som 
administreras av myndigheten. Myndigheten ska ge möjlighet för pensionsspararna att 
förstå, förutse och kunna påverka hela sin pension och ge enkel, neutral och pålitlig 
hjälp. Pensionsmyndigheten ska även bistå regeringen och andra intressenter med 
pålitliga fakta och analyser inom pensionsområdet, samt bedriva en kostnadseffektiv 
verksamhet. 

Pensionsmyndigheten har verksamhet i Gävle, Halmstad, Karlstad, Luleå, Stockholm, 
Söderhamn, Visby och Växjö och myndigheten har sammanlagt 1 150 medarbetare. 

All handläggning av pensioner och pensionsrelaterade förmåner samt kundservice sker 
på produktionsavdelningen. Verksamhetsområdet statistik och analys hanteras på 
analysavdelningen. Fondadministrationen hanteras på fondtorgsavdelningen, vilken är 
en ny avdelning från och med 1 januari 2018. Den externa och interna 
kommunikationen hanteras främst på kommunikationsavdelningen. Sammanhållande 
för myndighetens verksamhetsutveckling är utvecklingsavdelningen. I övrigt finns en it-
avdelning, administrativ avdelning, juridikavdelning och en ledningsstab. 

#Styrelse 

Pensionsmyndighetens styrelse har fullt ansvar för verksamheten och generaldirektören 
är ansvarig inför styrelsen. Styrelsen har haft tio sammanträden under 2018.  