#REKTORS FÖRORD 

2016 har varit ett år då GIHs ställning har stärkts ytterligare. Anslagen har ökat inom 
utbildning, vilket visar att våra uppdragsgivare ser den betydelse GIH har inom området 
idrott, fysisk aktivitet och hälsa. 
  
GIH har, som enda högskola i landet, idrott, fysisk aktivitet och hälsa som sitt 
forskningsområde och som är flervetenskaplig till sin karaktär. Forskningen vid GIH är 
framgångsrik, vilket bland annat illustreras av att högskolans forskare under 2016 har 
erhållit en rad externa forskningsbidrag. GIH har också 2016 erhållit forskningsbidrag från 
KK-stiftelsen i samverkan med 6 stycken externa partners. Uppdragsforskning beställd från 
andra statliga myndigheter och idrottsrörelsen står också för en betydande del av 
bidragsintäkterna. 
 
Den vetenskapliga produktionen fortsätter vara hög, och den internationella genomslags-
kraften av forskningen som bedrivs på GIH reflekterades i det stora antalet publikationer i 
refereegranskade tidskrifter under 2016. 
  
GIH:s viktigaste avnämare i samhället är skolan, idrotten och delar av hälso- och 
sjukvården. Avnämarperspektivet återfinns i all utbildning vid lärosätet, bland annat 
genom att verksamhetsförlagd utbildning förekommer i alla program. Våra utbildningar 
leder till yrken där det i framtiden finns stort behov av arbetskraft. Ett sådant yrke är lärare 
i specialidrott för gymnasieskolan. Det saknas i princip examinerade specialidrottslärare 
vid samtliga Riksidrottsgymnasier (RIG) och Nationella idrottsgymnasier (NIU) i Sverige. 
Behovet av grundlärare med ämneskompetens i idrott och hälsa är också stort. Här har 
GIH under 2016 tillsammans med Stockholms universitet och Södertörns högskola 
beslutat att det skall göras en satsning på sådan utbildning. Kompletterande 
lärarutbildning (KPU) är en annan väg in i läraryrket som GIH satsat på under 2016. 
  
Som ett led i att möta studenter från studieovana miljöer har GIH under 2016 ytterligare 
utvecklat programintroduktionen till akademiska studier för samtliga program. Här får 
studenterna en första kontakt med villkoren för akademiska studier. Detta är en del i GIH:s 
målsättning att öka genomströmningen för studenter från studieovana miljöer. 
 
Sammantaget har 2016 varit ett framgångsrikt år för GIH med en ekonomi i balans, ökade 
prestationsgrader för våra studenter och stigande forskningsproduktion. Jag är stolt och 
glad över GIHs utveckling och ser framtiden an med stor tillförsikt. 