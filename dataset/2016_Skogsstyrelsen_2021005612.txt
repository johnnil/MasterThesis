#Ett händelserikt år för Skogsstyrelsen

Under 2016 har Skogsstyrelsen fokuserat på skoglig dialog, 
e-tjänster och uppdragsverksamhet. Alla är områden som 
innebär att vi verkar genom andra för att uppnå positiva 
effekter i skogen. 

Skogen fortsätter att vara en aktuell samhällsfråga, inte 
minst när det gäller att bidra till Sveriges miljömål, 
klimatpolitiken och omställningen till en bioekonomi. Det 
finns exempelvis en stark koppling mellan skogen och flera 
av de globala hållbarhetmålen inom Agenda 2030 som 
presenterades under 2016. 

Via det nationella skogsprogrammet finns goda möjligheter 
att öka skogens samhällsnytta och få ett bättre uppfyllande 
av de skogspolitiska målen. Skogsstyrelsen är med och stöttar arbetet och har lämnat förslag 
till åtgärder som syftar till att genomförandet av skogsprogrammet ska kunna komma igång 
på ett bra sätt.

Vi ser flera positiva förändringar inom skogsbruket 2016. Föryngringarnas kvalitet har 
förbättrats, till stor del beroende på att andelen plantering fortsätter att öka. Även röjningen 
ökar, men trots detta fortsätter arealen med omedelbart röjningsbehov att stiga. Vi ser 
också att huvuddelen av planteringarna görs med gran, vilket är en anpassning till de 
betesskador  som är ett stort problem i ungskogar. För att komma tillrätta med betesskadorna 
behöver vi förbättra balansen mellan klöviltstammarnas storlek och fodertillgången. Såväl 
andelen tallföryngring som avskjutningen behöver öka. Allvarligast är läget i Götaland där 
skadenivåerna är helt oacceptabla. 

Vi ser även tendenser till en förbättrad miljöhänsyn inom skogsbruket, men fortfarande är 
det för tidigt att ge svar på vilken effekt de senaste årens arbete med gemensamma målbilder 
för miljöhänsyn har fått. Under 2016 fortsatte arbetet med att implementera målbilderna och 
ett antal nya målbilder har tagits fram tillsammans med skogssektorn.

Det övergripande målet för Skogsstyrelsen har liksom föregående år varit ”vi verkar genom 
andra för att uppnå effekter i skogen”. För att nå detta mål har vi arbetat med fyra prioriterade 
fokusområden: 

* Ökad användning av e-tjänster och skogsstyrelsen.se

* Ökad volym skogliga tjänster inom Uppdragsverksamheten

* Tydliga effekter av sektorsdialog

* Tydliga effekter av objektsvisa dialoger.

Vi har lyckats bra med ambitionen att öka användningen av våra e-tjänster och 
skogsstyrelsen.se. Användningen av Mina sidor, karttjänsterna och ett urval sidor på 
skogsstyrelsen.se ökade med närmare 20 procent. Vi använder också alltmer e-tjänsterna i 
dialogen med skogsägare och informerar om hur de kan användas. 

Utfallet för de skogliga tjänsterna inom vår uppdragsverksamhet blev inte på den nivå som 
vi hade planerat. En anledning till detta är troligen en minskad efterfrågan på röj- och 
motorsågsutbildningar. Däremot såg vi under senare delen av 2016 en positiv utveckling när 
det gäller våra arbetsmarknadsuppdrag, där vi slutit flera avtal med Arbetsförmedlingen för 
att bidra till att nyanlända och långtidsarbetslösa ska få in en fot i arbetslivet. 

När det gäller antalet genomförda sektorsdialoger och objektsvisa dialoger nådde vi inte 
riktigt upp till vår ambition. Men utfallet av de dialoger som genomförts är sammantaget 
mycket positivt och utbytet upplevs som mycket givande av de allra flesta.  

Att handlägga avverkningsärenden med efterföljande tillsyn enligt skogsvårdslagen och 
miljöbalken, tillhör Skogsstyrelsens mest omfattande arbetsuppgifter. För sjätte året i rad har 
antalet förelägganden och förbud om miljöhänsyn ökat. 

År 2016 var första året som Skogsstyrelsen har bedrivit systemtillsyn enligt miljöbalken. 
20 tillsynsbesök har genomförts och de vanligaste bristerna som upptäcks handlar om att 
verksamhetsutövaren saknar riskbedömning och ett fullgott system för uppföljning. Genom 
tillsynen kan vi uppmärksamma verksamhetsutövaren på dessa brister som då kan rättas till i 
deras egna system för egenkontroll. 

Vi har även ansvaret för tillsyn enligt virkesmätningslagen och timmerförordningen. Totalt 
kontrollerade Skogsstyrelsen 34 importörer och sju virkesköpande företag under året. Av 
dessa har vi godkänt 32, vilket är en klar förbättring från föregående period då knappt hälften 
av företagen hade godkänts vid kontrollperiodens slut. Att fler företag blir godkända snabbare 
kan delvis bero på att importföretagen blivit mer medvetna om den nya timmerförordningen.

Inför 2017 har Skogsstyrelsen tagit fram en samlad tillsynsplan som omfattar alla 
tillsynsområden och beskriver mål, prioriteringar och vilka tillsynsinsatser som ska 
genomföras. 

Artskyddsreglerna i skogen har varit en aktuell och debatterad fråga under 2016. I juni 
presenterade Skogsstyrelsen och Naturvårdsverket gemensamma riktlinjer för handläggning 
av artskyddsärenden i skogen och i november avslutade vi vårt gemensamma projekt 
”Artskydd i skogen” som haft fokus på hur vi som myndigheter tillämpar artskyddsreglerna. 
Det här är ett viktigt arbete som kommer att fortsätta under 2017. 

En annan fråga som präglat den skogliga debatten är nyckelbiotoper och hur handläggningen 
och rutinerna kring dessa bör se ut. I september presenterade vi en nulägesbeskrivning som 
beskriver hur Skogsstyrelsen jobbar med nyckelbiotoper, olika intressenters synpunkter och 
slutsatser om problem och möjligheter. Under 2017 inleder vi en bred samverkansprocess för 
att skapa samsyn kring hur arbetet med de viktiga nyckelbiotoperna kan utvecklas. 

Ytterligare en viktig samverkansprocess som inleds med skogssektorn 2017 handlar om 
skogsproduktion. Syftet är att arbeta fram dels ett tydligare ställningstagande för ökad 
skogsproduktion i Sverige, men också att diskutera vilka åtgärder som vi tillsammans behöver 
genomföra. Samverkansprocessen tar avstamp i den kunskapsplattform för skogsproduktion 
som Skogsstyrelsen publicerade 2016 och som beskriver tillståndet i skogen, problem och 
tänkbara insatser och åtgärder. 

Ekonomiskt sett har 2016 varit ett besvärligt år för Skogsstyrelsen, men avslutades trots 
detta med en budget i balans. Vi har lyckats väl med de åtgärder som vi satt in under året 
för att komma tillrätta med ett hotande underskott och går nu in i 2017 med ett mindre 
anslagssparande.


#Skogspolitiken och Skogsstyrelsens uppdrag 

Skogsstyrelsen är förvaltningsmyndighet under regeringen och har i uppgift att verka för att 
landets skogar sköts på ett sådant sätt att de skogspolitiska mål som beslutats av riksdagen 
kan uppnås. De skogspolitiska styrmedlen inkluderar bland annat kunskapsöverföring/
rådgivning, tillsyn, inventeringar, ekonomiskt stöd och uppdragsverksamhet. Skogsstyrelsen 
följer skogarnas och skogsbrukets utveckling i enlighet med sektorsansvaret. Skogsstyrelsen 
ska verka för att det generationsmål för miljöarbetet och de miljökvalitetsmål som 
riksdagen har fastställt nås och har även ansvar för att samordna uppföljning, utvärdering 
och rapportering i fråga om miljökvalitetsmålet Levande skogar. Skogsstyrelsen ska 
även samordna genomförande, utveckling, uppföljning och rapportering av det mål för 
friluftslivspolitiken som avser tillgång till natur för friluftsliv på skogsmark.

Den gällande skogspolitiken, ”En ny skogspolitik” (proposition 1992/93:226), beslutades 
i stora drag 1993 och bekräftades 2008 genom propositionen ”En skogspolitik i takt med 
tiden” (proposition 2007/08:108).

De skogspolitiska målen utgörs sedan 1993 av ett miljömål och ett produktionsmål. Målen 
ska vara jämställda.

MILJÖMÅLET: Skogsmarkens naturgivna produktionsförmåga ska 
bevaras. En biologisk mångfald och genetisk variation i skogen ska 
säkras. Skogen ska brukas så att växt- och djurarter som naturligt 
hör hemma i skogen ges förutsättningar att fortleva under naturliga 
betingelser och i livskraftiga bestånd. Hotade arter och naturtyper ska 
skyddas. Skogens kulturmiljövärden samt dess estetiska och sociala 
värden ska värnas.

PRODUKTIONSMÅLET: Skogen och skogsmarken ska utnyttjas 
effektivt och ansvarsfullt så att den ger en uthålligt god avkastning. 
Skogsproduktionens inriktning ska ge handlingsfrihet i fråga om 
användningen av vad skogen producerar.

Det skogliga sektorsansvaret från 1993 medför att åtgärder som krävs för att bevara 
skogslandskapets natur- och kulturmiljövärden är ett gemensamt ansvar för skogsbruket och 
myndigheterna.

I ”En skogspolitik i takt med tiden” slås också fast att de två målen och det delade ansvaret 
mellan samhället och skogsägarna förutsätter en tydligt definierad och långsiktig äganderätt. 
Sammanfattningsvis beskrivs skogspolitiken ofta som ”frihet under ansvar”.

För att politikens mål ska kunna uppnås krävs stora frivilliga insatser från skogsbruket 
utöver de krav som ställs i lagstiftningen. Skogsstyrelsen ska föra dialog med skogssektorn i 
vid bemärkelse och skogsnäringen i synnerhet om vilka åtgärder som behöver vidtas för att 
målen ska kunna nås, och för att få veta vilket stöd som behövs från staten för att mäkta med 
åtagandena.

Verksamheten regleras av Myndighetsförordningen (2007:515), Förordning (2009:1393) med 
instruktion för Skogsstyrelsen samt regleringsbrev för 2016 N2015/08970/SUN (ändring av 
regleringsbrev N2016/07307/SUN).