#Bästa läsare! 

I denna årsredovisning för Länsstyrelsen i Hallands län, år 2016, kan vi berätta om ett år med både stora 
utmaningar och nya initiativ. 
Mest utmärkande för året har varit fortsatt stora insatser inom området flyktingmottagande och integration. 
Länsstyrelsen har också haft en aktiv agenda på ett flertal andra områden, så som klimat,  miljömål, 
bostadsförsörjning,  landsbygdsutveckling, och social hållbarhet. En fråga, som krävde stor uppmärksamhet 
under året, var dialogen kring en kommande storregionreform.  
Internt har arbete för att utveckla Länsstyrelsen som myndighet och arbetsplats haft hög prioritet. 
Landshövdingen har under året deltagit i en lång rad evenemang i länet, från invigningar och jubiléer till 
prisutdelningar, konferenser och föreläsningar. 
 
När det gäller flyktingmottagande och integration av nyanlända har samverkan mellan Länsstyrelsen och 
övriga aktörer i länet  fördjupats. Länsstyrelsen har särskilt tagit ansvar för samverkanskonferenser, 
utbildningsinsatser och kommunikation. Ett viktigt verktyg har varit nyhetsbrevet Flyktingfrågor och 
integration i Halland. Länsstyrelsen har haft ansvar för att föreslå – och senare besluta om – hur många 
nyanlända som varje kommun ska ta emot för bosättning (kommuntal). En regional analys av sociala risker 
med anledning av flyktingsituationen har tagits fram. Tillsammans med Region Halland har Länsstyrelsen 
fortsatt att samla centrala aktörer från kommuner, myndigheter, näringsliv och civilsamhälle till samråd i 
Integrationsråd Halland.  
 
Vid årsskiftet 2016/2017 var drygt 3675 asylsökande registrerade i Halland. Länets kommuner har tagit emot 
2109 nyanlända,  varav 229 ensamkommande barn.  
Parallellt med den utmaning, som flyktingmottagning och etablering av nyanlända innebar under år 2016, 
har Länsstyrelsen arbetat systematiskt med de övriga, långsiktiga utmaningar som Halland står inför – 
ekonomiskt, socialt och miljömässigt. Det har varit ett arbete som präglats av länets starka expansion, såväl 
när det gäller befolkning som när det gäller näringsliv och samhällsbyggnad. Halland är ett län som har både 
stor inflyttning och en omfattande pendling. Under år 2016 ökade länets befolkning med 5549  personer, till 
320333.  
 
Den stora inflyttningen till länet, i kombination med ökat mottagande av flyktingar och nyanlända, har under 
året satt ytterligare tryck på en redan pressad bostadsmarknad. Enligt Länsstyrelsens bostadsmarknadsanalys 
2016 behöver bostadsbyggandet i länets kustkommuner öka väsentligt för att motsvara behovet. År 2015 
färdigställdes 1079 lägenheter.  
 
Positivt för Halland är att länet präglas av en jämförelsevis god arbetsmarknad. I genomsnitt under år 2016 
hade Halland 5.2 procents arbetslöshet, mot 6 procent i riket. Stora investeringsprojekt har bidragit till efter-
frågan på arbetskraft. I september 2016 invigdes Södra Cells nya anläggning i Väröbruk utanför Varberg. 
Stena Recyclings nya anläggning i Halmstad stod klar i oktober 2016. Projekt för en ny tågtunnel i Varberg 
har påbörjats, liksom projekt för marksanering i kvarteret Renen (på initiativ av Länsstyrelsen). 

Den starka tillväxten i Hallands län rymmer stora möjligheter, men ställer också stora krav på hållbart 
samhällsbyggande. Länsstyrelsen har här en viktig roll att spela och bidrar löpande i frågor, som rör bl.a. 
samhällsplanering, landsbygdsutveckling, djurhälsa, miljötillstånd, skydd av natur- och kulturvärden, klimat-
omställning, energieffektivisering och miljötillsyn. 
Omfattande insatser har gjorts under året, såväl i form av ärendehandläggning som i form av miljööver-
vakning, utbildningsinsatser, tillsyn och tillsynsvägledning, projektbidrag och strategiarbete.  
 
När det gäller frågor om social hållbarhet har Länsstyrelsen fortsatt att utveckla insatser inom bland annat 
områdena jämställdhet, folkhälsa och våld i nära relationer. Samverkan inom området social hållbarhet har 
utvecklats genom verktyget ”sociala hållbarhetsblomman”.  
Effektiv ärendehantering har stått i fokus för Länsstyrelsens arbete med landsbygdsutveckling, djurskydd 
och livsmedelssäkerhet. Tillsammans med Region Halland har Länsstyrelsen under året påbörjat arbetet med 
ett regionalt handlingsprogram för livsmedelssektorn. Inom djurskyddet har Veterinärenheten under året 
särskilt satsat på kontroller av livsmedelsproducerande djur, med resultatet att Länsstyrelsen i Halland med 
råge nådde det nationella målet.   
 
Inom miljö- och naturvården har Länsstyrelsen intensifierat arbetet med vattenvårdsfrågor, med särskilt fokus 
på tvärsektoriell samverkan. Arbetet knyter an till Länsstyrelsens uppdrag för tillsyn av vattenverksamheter 
och till det nya åtgärdsprogram för vattenförvaltningen, som fastställdes av Vattendelegationen för 
Västerhavets vattendistrikt i december 2016. Länsstyrelsens insatser för friluftsliv och för skydd och skötsel 
av värdefulla naturområden har utökats.  
På kulturmiljöområdet har en ny kulturmiljöstrategi tagits fram, i samverkan med nätverket Kulturarv 
Halland. Länsstyrelsen har också för första gången beslutat om en strategisk plan för fornvård, Fornvård i 
Halland. Inom beredskapsområdet har en ny risk- och sårbarhetsanalys för Halland färdigställts, och arbete 
har påbörjats med Länsstyrelsens nya omfattande uppdrag för samordning av civilt försvar. 
 
Internt på Länsstyrelsen har arbetet under år 2016 haft fokus på insatser för att utveckla ledarskap, med-
arbetarskap och arbetsmiljö, service och bemötande. Länsstyrelsen har också tagit emot ett antal nyanlända 
språkpraktikanter. En ny medarbetarundersökning har genomförts. Handläggningstider och ärendebalanser 
har kontinuerligt följts upp. Ett viktigt resultat av detta är att Länsstyrelsen, för tredje året i rad, till 100 
procent når de nationella målen för handläggning av ärenden vid Länsstyrelsens Miljöprövningsdelegation 
(MPD). Utmaningarna när det gäller att klara handläggningstider och ärendebalanser ökar dock generellt, till 
följd av ett växande antal ärenden. Antalet överklagade bygglov som handläggs av Länsstyrelsen har till 
exempel ökat markant under 2016. Halland har nu flest överklagade bygglov per capita i landet.  
Under året har Länsstyrelsen infört digital ärendehantering. Digitalisering är ett sätt att ytterligare öka 
effektiviteten i ärendehandläggningen. Digitalisering är också ett sätt att göra det enklare för medborgare att 
ta del av allmänna handlingar. För att ytterligare utveckla Länsstyrelsens administration har insatser för 
miljöcertifiering och effektivare upphandling påbörjats under året.   
 
Vid sidan av löpande och långsiktiga insatser har Länsstyrelsen, slutligen, under året genomfört ett antal 
utåtriktade evenemang, bl.a. konferenser kring hållbart näringsliv, klimatsmarta transporter, integration, 
miljömål och jämlikhet i hälsa. Vid några tillfällen har utåtriktade aktiviteter kombinerats med besök från 
hovet, regeringen, riksdagen eller centrala myndigheter. I april gjorde riksantikvarie Lars Amréus en två 
dagars resa i Halland, bl.a. med besök i Äskhults by och på Världsarvet Grimeton. I maj anordnade 
Länsstyrelsen en studieresa på temat flyktingmottagande och integration för länets riksdagsledamöter. Kung 
Carl XIV Gustaf besökte Halmstad i början av juni tillsammans med gymnasie- och kunskapslyftsminister 
Aida Hadzialic. Utbildningsfrågor stod i fokus. I september tog Länsstyrelsen emot GD Mats Persson, 
Strålskyddsmyndigheten, för samtal kring arbetet med kärnkraftssäkerhet. I oktober kom kultur- och 
demokratiminister Alice Bah Kuhnke till Laholm och Halmstad för att föra dialog om integrationsfrågor med 
företrädare för civilsamhällets organisationer.  
 
Sammantaget har Länsstyrelsen under år 2016 haft ambitionen att vara både en tydlig och drivande aktör i 
länet och en väl fungerande myndighet – nära hallänningen och med länets utveckling i fokus. 