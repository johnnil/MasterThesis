#Landshövdingen har ordet 

När jag nu för första gången får möjlighet att sammanfatta och kommentera årsredo-
visningen kan jag konstatera att året som gått har präglats av ett antal händelser vilka 
speglar Länsstyrelsens viktiga uppdrag i samhället.  

Den 1 juni övertog Länsstyrelsen uppgifter från polismyndigheten vad gäller omhänder-
tagande av djur. Länsstyrelsen har också kraftsamlat för att arbeta med energiomställning 
och klimatarbete. Under året har kontakterna med Energimyndigheten varit många med 
anledning av det gemensamma pilotprojekt där Gotland ska visa vägen i energiom-
ställningen. Länsstyrelsen har även bildat ett nytt strategiskt forum för social hållbarhet där 
vi tillsammans med länets aktörer arbetat för ett inkluderande samhälle. Under hösten 
avslutades också förstudien inför bildandet av nationalpark Bästeträsk. Länsstyrelsens 
genomförande av de allmänna valen i september fungerade utmärkt och har till och med 
uppmärksammats i riksmedia.  

Under 2018 har vi också genomfört satsningar inom området friluftsliv. Särskilt roligt var 
det att välkomna H.K.H. Kronprinsessan Victoria på en vandring längs den nyinrättade 
Klintkustleden. Även H.M. Konung Carl XVI Gustaf besökte ön vid ett par tillfällen och det 
var med glädje vi kunde genomföra en vandring i kulturmiljöns tecken.  

Naturligtvis har sommarens torka påverkat Länsstyrelsen och det län som vi har att arbeta 
för. Länsstyrelsen har aktivt verkat för att underlätta situationen för alla involverade. Vi har 
öppnat upp för bete i våra naturreservat och tillsammans med Skogsstyrelsen har vi hjälpt 
markägare att stängsla områden för ytterligare beten. Som statlig myndighet samordnade vi 
kontakterna mellan organisationer, företag och andra myndigheter. I en särskild skrivelse 
till regeringen har Länsstyrelsen uppmärksammat konsekvenserna av torkan på Gotland och 
lantbrukarnas svåra situation. Gotland var lyckligtvis förskonat från sommarens större 
bränder och kunde därför skicka medarbetare till andra krisdrabbade län. Länsstyrelsen 
införde tidigt eldningsförbud och beredskapen höjdes under några veckor då myndigheten 
också gick upp i stabsläge. 

Beredskapsarbetet och den fortsatta utbyggnaden av totalförsvaret är det andra stora 
området som präglat Länsstyrelsen under året. Regeringsuppdraget att bedriva ett 
utvecklingsuppdrag i syfte att stärka totalförsvaret genomförs med stor kraft. Vi är nu inne i 
ett mycket omfattande planeringsskede där vi på kort tid ska återta förmågan att kunna 
arbeta under höjd beredskap och ytterst i krig i samverkan med Försvarsmakten.    

Den 21 maj återinvigdes Gotlands Regemente P 18. Som före detta chef för Gotlands 
Regemente P 18 var det med stolthet jag och dåvarande landshövding Cecilia Schelin 
Seidegård kunde välkomna H.M. Konungen, statsministern, försvarsministern och 
överbefälhavaren för att genomföra den högtidliga ceremonin.  

Årsslutet präglades av avtackningen av landshövding Cecilia Schelin Seidegård. Jag vill 
avsluta med att tacka Cecilia för hennes tid på myndigheten. Det är ju hon som burit det 
yttersta ansvaret under föregående år, vars resultat nu redovisas i denna årsredovisning. 


#Organisation 

Länsstyrelsen är en enrådighetsmyndighet, vilket innebär att landshövdingen svarar direkt 
inför regeringen och att myndigheten har ett insynsråd istället för en styrelse. 
Viltförvaltningsdelegationen består av representanter från olika intressegrupper och fattar 
beslut i strategiska och övergripande frågor för länets viltförvaltning. 
Antalet anställda har i genomsnitt under året uppgått till 135 personer, varav 80 kvinnor och 
55 män. Ledningsgruppen bestod vid utgången av 2018 av nio personer, fyra kvinnor och 
fem män. 

Den första januari 2018 inrättades en ny enhet. Enheten för samhälle och kulturmiljö 
delades upp i två enheter. Den nya enheten, Enheten för social hållbarhet och beredskap, 
behandlar frågor inom folkhälsa, integration, jämställdhet, krishantering, skydd mot olyckor 
och civilt försvar samt mänskliga rättigheter och säkerhetsfrågor, vilket inkluderar informa-
tionssäkerhetssamordningen samt säkerhetsskydd. I enheten ingår och integreras det 
särskilda regeringsuppdrag om organisation och samverkan inom totalförsvaret. På så sätt 
uppnås en lösning som ingår i ordinarie verksamhet. 