#Överintendentens förord

Nationalmuseum med Prins Eugens Waldemarsudde lägger ett framgångsrikt verksamhetsår bakom 
sig där myndigheten genom utställningar, samarbeten och digitalisering nått besökare på olika 
platser, inom och utom landet, och ökat tillgängligheten till föremålssamlingar och verksamhet. Såväl 
Nationalmuseum som Prins Eugens Waldemarsudde har fått mycket positiv uppmärksamhet och ett 
flertal nomineringar och utmärkelser för sin utåtriktade verksamhet. 

Med utställningar på flygplatser och järnvägsstationer har Nationalmuseum under året kunnat möta 
publiken på nya sätt och genom betydande utlån, bland annat till Louvren i Paris, har samlingarna 
också nått en internationell publik. Museet har fortsatt experimentera och utveckla den publika 
verksamheten på Nationalmuseum Design i Stockholm city, där införandet av fri entré medförde en 
mycket positiv utveckling av besökssiffrorna.  

Under året har förberedelserna för NM Norr i Östersund gått in i skarpt läge; Den 1 december togs 
första spadtaget till den byggnad som ska inrymma Nationalmuseums filial i Östersund. 
Nationalmuseum har också fortsatt samtalen med Röhsska museet och Göteborgs Stad om ett 
framtida samarbete kring form och design. 

Årets verksamhet för barn- och ungdom har varit mycket aktiv och uppskattad med ett stort antal 
samarbeten inom ramen för bland annat Skapande skola och med nya metoder och projekt för den 
uppsökande verksamheten som prövats och utvecklats. Visningsverksamheten för vuxna har dock 
haft sjunkande siffror för såväl Nationalmuseum som Waldemarsudde, för Nationalmuseum beroende 
på avvecklingen av den tillfälliga utställningsverksamheten vid Konstakademien.  

Digitala plattformar och sociala medier har blivit allt viktigare kanaler för att nå ut med verksamheten 
och föra dialog med omvärlden. Med publiceringen av 3 000 bilder med fri licens på Wikimedia tog 
Nationalmuseums satsning på digitalisering och tillgängliggörande av samlingarna ett stort och 
viktigt steg framåt.  

Waldemarsudde har under året bland annat ägnat sig åt de nya uppgifter och ansvarsområden som 
kommit med övertagandet av byggnad och inventarier som nu formellt ägs och förvaltas av Stiftelsen 
Prins Eugens Waldemarsudde. Vidare förbereder man sig inför en eventuell frikoppling från 
myndigheten. 

Sedan utflyttningen ur museibyggnaden har Nationalmuseums verksamhet varit spridd på flera olika 
arbetsplatser. Vid årsskiftet 2015/2016 blev museet uppsagt från huvudmagasinet där drygt 46 000 
föremål förvaras. I november lämnade Nationalmuseum in en lokalförsörjningsplan med samlad 
dokumentation över de lokaler, magasin och kontor som museet förhyr utöver museibyggnaden på 
Blasieholmen. Lokalfösörjningsplanen är framtagen i syfte att nå fram till en samlad långsiktig 
lösning för samlingarna, arbetslokaler och kontor till 2028.  

Nationalmuseums förvärv har uppmärksammats internationellt, bland annat genom nomineringen 
till det prestigefyllda Apollo Award, Acquisition of the Year 2016 och för arbetet med det digitala 
tillgängliggörandet på Wikimedia nominerades museet till Open Knowledge Award 2016 i kategorin 
”Best Public Servant”. För samarbetet med Jernhusen kring utställningen Det offentliga rummet 
nominerades Nationalmuseum av Kultur och Näringsliv till Swedish Arts & Business Awards.  

Prins Eugens Waldemarsudde har fått mycket goda vitsord för sina utställningar i press och media; 
Kulturnytt i Sveriges Radio utnämnde museet till "Årets konstmuseum 2016" och i Evimetrix 
undersökning vann Waldemarsudde priset som ”Stockholmarnas favoritmuseum 2016” före både 
Skansen och Vasamuseet. I undersökningen fick museet också en andraplats i kategorien ”Bästa 
utställningar”, en utmärkelse Waldemarsudde för övrigt vunnit två gånger tidigare. 

Med 2016 års fina omdömen går myndigheten nu en spännande tid till mötes med intensifierad 
förberedelse för inflyttning i den nyrenoverade byggnaden på Blasieholmen och med utveckling av 
flera nya nationella verksamhetsområden och förhoppningsvis närmare en övergripande magasins-
lösning för statens konstsamlingar. 


#Inledning 

Nationalmuseum med Prins Eugens Waldemarsudde (NMW) redovisar och kommenterar resultatet 
för 2016 års verksamhet i enlighet med myndighetens förordning (2007:1175) med instruktion och 
regleringsbrev för 2016 samt förordning (2000:605) kap 3 § 1-2 och ESV:s föreskrifter och allmänna 
råd.  

Resultatredovisningen anger hur verksamhetens prestationer utvecklats under åren 2014-2016 med 
avseende på volymer och kostnader där de redovisade kostnaderna omfattar lönekostnader, 
lokalkostnader och övriga direkta kostnader med OH-påslag om 25%. 
Utöver redovisade kostnader för prestationer omfattar myndighetens totala kostnader även 
transportenheten, butikerna och delar av samlingsförvaltningen. 

#Resultatredovisningens indelning 

De två verksamhetsgrenarna utgörs av Nationalmuseum och Prins Eugens Waldemarsudde som 
bedriver separata museiverksamheter inom myndigheten. Dessa redovisas var för sig men i följd 
under respektive rubrik.  

#Kvalitetsanalys 

I enlighet med regleringsbrevets direktiv har myndigheten sökt identifiera och redovisa de kvalitativa 
aspekterna för verksamhetens prestationer; Vård av samlingarna [4.1], digitalisering av kulturarvet 
[4.2], forskning [4.3], utställnings- och låneverksamhet [5.1-5.2], tillgänglighet för personer med 
funktionsnedsättning [5.3], pedagogisk verksamhet [6.2] samt verksamhet för barn och unga [6.3]. 

I myndigheten förs löpande diskussioner om syfte, förväntningar och värderingar; centrala frågor 
för verksamheten. Svaren är avgörande för vilka faktorer som bidrar till den kvalitet som 
eftersträvas, men hur och på vilket sätt dessa ska kunna värderas är inte klarlagt då den verksamhet 
myndigheten bedriver är svår att definiera utifrån mätbara kriterier eller effekter. Utöver de 
publikundersökningar som genomförs har inga tillförlitliga metoder eller system för värdering eller 
mätning kunnat fastställas. I förekommande fall har kvalitet bedömts utifrån myndighetens 
uppfattning av verksamheten och fastställda målsättningar i relation till förutsättningar och befintliga 
resurser.  