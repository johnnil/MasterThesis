#Landshövdingen har ordet 

#Starkt bostadsbyggande och befolkningstillväxt  

Örebro län är det län i Sverige som under de senaste tre åren lyckats bygga flest nya bostäder 
per andel av befolkningen (SCB). Den stora residensstaden Örebro blir allt större och har byggt 
5000 nya bostäder, medan övriga elva kommuner har en försiktigare befolkningsutveckling men 
bygger också nya bostäder. 

Örebro kommuns starka utveckling är en följd av Örebro universitets starka expansion, men det 
är också ett resultat av en framgångsrik samverkan mellan byggbranschen och kommunens 
planarbete. Det går lätt och snabbt att få kommunala tomter byggklara. I denna samverkan ingår 
även Länsstyrelsen, som de senaste åren haft en medveten inriktning på att föra tidiga dialoger 
med kommuner i utformande av översikts- och detaljplaner. Det förhindrar att fördröjningar 
uppstår senare i processen. 

Under 2018 väntas den starka nybyggnadstakten minska till följd av en uppstramning på 
bolånemarknaden men också för att nybyggnationen inte helt står i proportion med 
bostadsmarknadens behov. Nya bostäder är dyra och behovet av billiga bostadsrätter är större.  

Länsstyrelsen handlägger statliga stöd för byggande av äldrebostäder och trygghetsbostäder 
samt energibidrag för bostadshus. Länsstyrelsen har informerat och gjort analyser av länets 
bostadsmarknad. Dialogen mellan Länsstyrelsen, kommuner och bostadsmarknadens aktörer har 
varit viktig och fungerat mycket bra.  

#Trafik och logistik nyckelfråga för länet 

Örebro län ligger i Sveriges befolkningsmässiga mittpunkt. Här sammanstrålar järnvägar, 
europa- och riksvägar. Det är en anledning för många företag med stora logistikbehov att 
etablera sig här. Framför allt sker det i Hallsberg, Kumla och Örebro.  

Länets logistiska läge har också tydliggjort behovet av satsningar på infrastrukturen. Detta 
gäller både persontrafiken med ett ökat pendlingsbehov samt godstrafiken.  

Hallsberg är Sveriges hjärta för den spårbundna godstrafiken. Här rangeras 70 procent av allt 
gods i Sverige. Statliga Green cargo beslutade under 2017 att flytta sitt huvudkontor från Solna 
till Hallsberg och tidigare har Postnord, Ahlsells med flera investerat här.  

Ökad kollektiv- och godstrafik är också nyckelfrågor för att länet och riket ska uppnå 
klimatmålen och minska utsläpp av växthusgaser. Under året har planer på snabbare 
tågförbindelse mellan Oslo och Stockholm tagit fart. Det region- och kommunägda bolaget 
Oslo-Stockholm 2.55 genomförde under året en intresseanmälan för privata investeringar. 
Gensvaret var mycket stort. 16 företag från bland annat finanssektor, infrastruktur- och 
byggbransch från nio olika länder deltog på ett arbetsmöte under hösten på Örebro slott.  

Trafikverkets investering av dubbelspår mellan Hallsberg och Motala fortskrider. Tåg- och 
godsoperatörer framhåller dock att investeringen behöver påskyndas. Detta klargjordes också 
för riksdagens trafikutskott som besökte länet.  

#Dricksvatten – klimatanpassning 

Klimathot och behov av klimatanpassning gjorde sig påminda för kommuner i Örebro län under 
våren och sommaren 2017. Grundvattennivåerna i Mellansverige var låga liksom nivåerna i 
dricksvattenkällorna Svartån (Örebro, Lekeberg och Laxå) samt Tisaren (Hallsberg och Kumla). 
Läget blev så svårt att kommunerna beslutade om periodvisa bevattningsförbud.  

Den prekära situationen medförde emellertid också en medvetenhet om att tillgången på vatten 
inte är självklar. Länsstyrelsen som på många plan arbetar med klimatanpassning fick under året 
förtroende att leda arbetet för att tillsammans med kommunerna ta fram en gemensam 
dricksvattenförsörjningsplan för länet.  

Under året gick Länsstyrelsen också i mål med förstudien om en ny dricksvattenkälla för länet. 
Fem kommuner kunde bilda ett nytt, gemensamt bolag som ska verka för att ta vatten från 
Vättern via en tunnel till ett gemensamt vattenverk. Fler kommuner kommer att kunna ansluta 
sig, rent av utanför Örebro län. 

#Klimatarbetet en nyckelfråga 

Klimatfrågan med klimatanpassning, fossilfri energianvändning, ändrad stadsplanering och 
krisberedskap är en nyckeluppgift för Länsstyrelsen. Under året har vi tillsammans med Region 
Örebro län antagit ett nytt energi- och klimatmålsproram för länet. Det är glädjande att målen i 
det tidigare programmet uppnåtts och att samarbetet med kommuner, civilsamhälle och 
näringsliv går bra. De närmsta åren krävs ökade ansträngningar för att vårt samhälle ska klara 
klimatmålen. Klimatklivet har skapat goda förutsättningar till viktiga investeringar med stor 
klimatnytta.  

#Civilt försvar och återuppbyggnad av totalförsvaret 

Arbete med civilt försvar och totalförsvar har varit ett fokusområde under året. Flera 
utbildningsinsatser har arrangerats av Länsstyrelsen. Målgruppen har varit kommuner, polisen, 

#Region Örebro län och Militärregion väst.  

En viktig händelse under året var försvarsövningen Aurora som genomfördes i september med 
ett flertal aktörer inblandade. Övningen var ett bra tillfälle för Länsstyrelsen och berörda aktörer 
att öva samverkansmetodik.  

Tillsammans med polisledningen och landshövdingar i Dalarna, Värmland och Örebro län 
föreläste försvarshögskolan om hur utländska makters kan använda asymmetrisk krigsföring för 
att göra destabiliseringsinsatser mot Sverige. Länsstyrelsen har också arrangerat strategiska 
samtal med kriskommunikatörer, statliga myndigheter och media kring hur vi hanterar falska 
nyheter och påverkanskampanjer. 

En särskild konferens i slutet av året tillägnades återuppbyggnaden av totalförsvaret, där 
Länsstyrelsen är ansvarig regional myndighet.  

#Landsbygdsutveckling 

Den starka urbaniseringen har synliggjort behovet av landsbygdsutveckling. Örebro län har 
stora möjligheter att få till stånd en positiv befolkningsutveckling på landsbygden tack vare bra 
förutsättningar för pendling både inom och utom länet. En prioriterad uppgift är också att få fler 
landsbygdsföretag att starta och växa.  

#Livsmedelsstrategin  

Länsstyrelsen har i samverkan med Region Örebro län påbörjat arbetet med att skapa en hållbar 
livsmedelsstrategi. Den handlar om att återupprätta efterfrågan på lokala råvaror, hitta nya 
produkter och skapa förutsättningar för små och stora matförädlare. Detta är angeläget såväl för 
klimatarbetet som för landsbygdsutvecklingen och för att inom det civila försvarsarbetet kunna 
bli mindre beroende av importerade livsmedel. Örebro län har goda förutsättningar tack vare ett 
gynnsamt geografiskt läge, tradition av stora livsmedelsföretag och Närkeslättens bördiga 
jordbruksmark. 

En annan tung faktor för hållbar livsmedelsstrategi i länet är Örebro universitets hotell- och 
restauranghögskola i Grythyttan och universitetets prioriteringar på forskning inom området mat 
och hälsa.  

Örebro län hade också förmånen att vara ”Region in focus” på Svenska handelskammaren i 
New Yorks årliga hållbarhetsseminarium. Länsstyrelsen i Örebro län, Region Örebro län och 
Örebro universitet deltog och mottog stort intresse även från amerikanska deltagare.  

Länsstyrelsens starkaste verktyg för landsbygdsutveckling är Sveriges och EU:s gemensamma 
landsbygdsprogram som ska ge livskraftiga företag, aktiva bönder, öppna marker med betande 
djur och en attraktiv landsbygd.  

Inom landsbygdsutvecklingen har Länsstyrelsen också arbetat aktivt med att få till stånd mer 
fiber utanför tätorterna och tillgång till betaltjänster för alla. 

#Naturturism en stor möjlighet 

Ökat intresse för naturturism, friluftsliv, jakt och fiske har öppnat nya möjligheter för 
landsbygden. För andra året i rad samlade Länsstyrelsen entreprenörer, organisationer, 
skogsägare, kommuner, myndigheter och intresserade privatpersoner till en inspirationsdag. 
Intresset har varit stort. 

I maj återinvigdes den utvidgade nationalparken Tiveden. Det blev till en manifestation för den 
vilda naturens möjligheter till upplevelser och dess potential för naturturism och 
landsbygdsutveckling. Tivedens nationalpark delas av både Örebro och Västra Götalands län. 

#Integration och arbetsmarknad 

Antalet asylsökande minskade under 2017 jämfört med 2016 och fokus har allt mer kunnat 
inriktas på integration. Länsstyrelsen är en sammanhållande kraft för detta arbete men den tunga 
bördan vilar på länets kommuner som har att ordna bostäder och fungerande skolgång för barn 
och ungdomar. De har lyckats väl i sin uppgift. 

Länets arbetslöshetssiffror ligger något över riksgenomsnittet men arbetslösheten har minskat i 
länet precis som i riket i stort under 2017. Det möjliggör för snabbare integration också på 
arbetsmarknaden. Dock är det framför allt två grupper av arbetssökande som har betydligt 
svårare att få jobb: utrikes födda och de med en utbildningsnivå som är högst förgymnasial. 
Andelen arbetslösa utrikes födda av arbetskraften är 28 procent och för de med högst 
förgymnasial utbildning är den 26 procent. Nivåerna i länet är högre än i riket som ligger på  
22 procent i båda grupperna. Arbetet med att förhindra segregation och social oro till följd av 
arbetslöshet är en stor utmaning.  

Länsstyrelsen är en motor i arbetet med hållbar utveckling i hela länet. Vi arbetar aktivt med 
statens värdegrund och en god förvaltningskultur. Våra värdeord: serviceinriktade, 
samverkande, rättssäkra, drivande och attraktiva är vägledande i vårt dagliga arbete. Vi har fått 
mycket positiv respons under året på våra tidiga dialoger och vi vill vara en resurs för 
medborgare och kommuner att göra rätt. Medarbetarna är vår viktigaste resurs och en 
förutsättning för ett framgångsrikt arbete med hållbar utveckling i Örebro län.   


#Övergripande samordningsuppdrag 

#Länsstyrelseinstruktion 

Länsstyrelseinstruktion 2 §:

Länsstyrelsen ska verka för att nationella mål får genomslag i länet samtidigt som hänsyn ska 
tas till regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters 
insatser. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser 
som inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har 
ålagt den.  

Förordning (2008:1346). 

Länsstyrelseinstruktionens 2 § är själva kärnan i Länsstyrelsens arbete för en fortsatt gynnsam 
utveckling av Örebro län.  

Örebro län är ett län med stora variationer, ett Sverige i miniatyr med vidsträckta skogar, stora 
insjöar, berg och böljande jordbrukslandskap, stora och små städer men också glesbygd. 
Tillväxtmotorn i regionen är Örebro kommun som med sitt läge i Sverige har blivit ett viktigt 
centrum för logistik och lagerverksamhet. Den här variationen och bredden ställer höga krav på 
en sektorsövergripande förståelse, samverkan och särskild expertkunskap inom många områden. 

Länsstyrelsen medverkar till att etablera, utveckla och stärka strukturer och gemensamma 
arbetssätt som bidrar till sektorsövergripande samarbeten där aktörer på nationell, regional och 
lokal nivå samarbetar kring olika frågor. 

Arbetet är dels inriktat på att åstadkomma resultat inom respektive sakområde och dels på att 
identifiera samband och kommunikation mellan olika samverkanskonstellationer. Länsstyrelsen 
har genom sitt breda uppdrag en mycket god överblick och bidrar till att komplexa frågor bereds 
i olika relevanta forum för att säkerställa allsidig belysning. 

#Länsstyrelsen ska verka för att nationella mål får genomslag i länet samtidigt som hänsyn ska tas till regionala förhållanden och förutsättningar. 

Länsstyrelsens uppdrag att verka för att nationella mål får genomslag i länet samt främja länets 
utveckling genomsyrar samtliga verksamhetsområden. Hur arbetet bedrivs och hur målen 
uppnås redovisas under respektive uppdrag. Utgångspunkten för arbetet är länets fem, av 
länsledningen utpekade, strategiska utmaningar: integration, miljö, krisberedskap och civilt 
försvar, tillsyn och Agenda 2030, samt att i brett partnerskap med länets aktörer stärka 
Länsstyrelsens roll som statens företrädare i länet.  

Länets strategiska utmaningar präglar även det interna arbetet där Länsstyrelsen fortsätter det 
interna förbättringsarbetet och att utveckla styrning och ledning av centrala processer för länets 
utveckling. 

Utvecklingsarbetet inom dessa områden ställer höga krav på Länsstyrelsens förmåga att 
samverka mellan olika aktörer, på såväl lokal som regional och nationell nivå.  

Internt har ett arbete inletts med att utveckla ett sammanhållet ledningssystem i myndigheten. 
Värdegrundsarbetet har berört frågor kring samverkan, inom myndigheten, och med andra 
samverkansaktörer. Ett projekt har startats med målet att digitalisera ärendehanteringen i 
myndigheten. Det är ett arbete som kommer att fortgå också under kommande verksamhetsår. 

Länsstyrelsen har regeringens uppdrag att samordna olika samhällsintressen för att främja 
länets utveckling. Därför arrangeras regelbundet rådsmöten där företagare, företrädare för 
länets kommuner, myndigheter och olika organisationer är välkomna för att diskutera 
viktiga, gemensamma framtidsfrågor. De flesta råd leds av landshövdingen, till exempel 
Rådet för statlig samordning där samtliga 23 statliga myndigheter i länet deltar. 

År 2016 fick Länsstyrelsen i Örebro län ta över hanteringen av två dispositionsrätter för landets 
länsstyrelser. År 2017 utvidgades uppdraget med ytterligare tretton varvid det totala antalet 
dispositionsrätter som Länsstyrelsen i Örebro län handlägger numera är femton stycken. 
Uppgifterna har alltså blivit alltmer omfattande, men har hanterats på ett mycket bra sätt av vår 
Ekonomienhet.  

#Länsstyrelsen ska utifrån ett statligt helhetsperspektiv arbeta sektorsövergripande och inom myndighetens ansvarsområde samordna olika samhällsintressen och statliga myndigheters insatser. 

Länsstyrelsen i Örebro län deltar i ett flertal sektors- och myndighetsöverskridande initiativ och 
samverkansprojekt. Länsstyrelsen har aktivt deltagit i framtagandet av den regionala 
utvecklingsstrategin (RUS) för Örebro län. Vi har deltagit i det Regionala partnerskapet och 
bidragit med kunskapsunderlag samt medverkat i arbetsgrupper och på konferenser och 
seminarier. Det har gällt framför allt jämställdhet, miljö och hållbarhet samt 
landsbygdsperspektiven i länets utveckling. 

Ett annat område där Länsstyrelsen varit drivande i samarbetet med Region Örebro län under 
året är energi- och klimatarbetet. Ett nytt energi- och klimatprogram för åren 2018–2020 har 
tagits fram gemensamt av Länsstyrelsen i Örebro län och Region Örebro län. Likaså har ett 
arbete startats för att ta fram en handlingsplan för en hållbar livsmedelsproduktion i länet som 
baserar sig på den nationella livsmedelsstrategin som regering och riksdag beslutat om. 

Efter två nederbördsfattiga somrar kom dricksvattenfrågan i särskilt fokus då vattennivåerna 
sjönk i flera av länets dricksvattentäkter. Eftersom läget var kritiskt i flera kommuner och flera 
kommuner var berörda av den uppkomna situationen blev Länsstyrelsens samordnade roll 
särskilt viktig.  

Arbetet med att skapa ett bolag kring Vätternvattenprojektet pågick parallellt med hanteringen 
av dricksvattenförsörjningen. Strax innan årets slut hade fem kommuner beslutat sig för att 
driva Vätternvattenprojektet vidare i egen regi och Länsstyrelsens roll i det arbetet avslutades. 
Projektets syfte är att säkerställa dricksvattenförsörjningen till de fem aktuella kommunerna på 
lång sikt.  

En viktig händelse under året var försvarsövningen Aurora som genomfördes i september där ett 
flertal aktörer var inblandade. Övningen var ett bra tillfälle för Länsstyrelsen och berörda 
aktörer att öva samverkansmetodik vid den här typen av händelser.  

Arbete med civilt försvar och totalförsvar har varit ett fokusområde under året. Flera 
utbildningsinsatser har arrangerats av Länsstyrelsen. Målgruppen har varit exempelvis kommuner, 
polisen, Region Örebro län och Militärregion väst. Länskonferens med tema totalförsvar i januari 
och grundläggande totalförsvarskurs i november har genomförts. I december erbjöds aktörerna i 
länet att delta i en kompetenshöjning med temat påverkanskampanjer och informationskrigföring.  

En viktig del i detta sektorsövergripande arbete är de strategiska samtal som landshövdingen 
initierat och som arrangeras flera gånger per år på Örebro slott. Syftet är att aktörer som verkar 
inom samma sakområde, men som har olika behov och intressen, ska kunna ses och diskutera 
med varandra under informella former. Strategiska samtal har under 2017 arrangerats på 
följande teman: 

* Länets bostadsmarknadsenkät 

* Miljö- och klimatstöd 

* Krisberedskap 

* Kompetensförsörjning inom industrin 

* Media och demokrati 

* Dricksvatten 

* Bredbandsfrågor 

* Kommundialoger  

* Skogsbruk.  

Residenset vid Örebro slott ska vara en öppen och attraktiv mötesplats i länet. Under året har 
125 aktiviteter genomförts i residenset och drygt 4000 personer har därigenom haft möjlighet 
att besöka residenset. Länet och residenset har under året besökts av Kulturministern samt IT- 
och bostadsministern och dennes statssekreterare samt statssekreteraren med ansvar för civilt 
försvar. Ett flertal möten har hållits inom ramen för rådsorganisationen i Jämställdhetsrådet, 
Integrationsrådet och Rådet för statlig samordning. Möten har också anordnats med länets 
riksdagsledamöter, Nobelstiftelsen och Trafikverkets regionledning, samt ett antal statliga 
utredningar såsom arbetsmarknadsutredningen, kommissionen för jämlik hälsa och utredningen 
om besöksnäringen. Residenset besöktes också av internationella gäster från Kazakstan och 
Estland samt ambassadörsbesök från Indien, Armenien och USA. I december tog 
landshövdingen emot nobelpristagarna i medicin och fysik i residenset samband med deras 
besök i länet. Två gånger om året anordnas ’Öppet residens’ för allmänheten. Det görs i 
samarbete med andra aktörer i Örebro slott. Ambitionen är att nå nya målgrupper för dessa 
arrangemang, som exempelvis barn och studenter.  

#Länsstyrelsen ska främja länets utveckling och noga följa tillståndet i länet samt underrätta regeringen om dels det som är särskilt viktigt för regeringen att ha vetskap om, dels händelser som inträffat i länet. 

Under 2016 var det stort fokus på mottagandet av människor på flykt som kom till Sverige och 
Örebro län. Det arbetet har gått in i ett nytt skede från att lösa frågor om mottagande till ett mer 
inriktat arbete på integration, en komplex fråga som ställer stora krav på det svenska samhället. 
I Örebro län har ett Integrationsråd inrättats där Länsstyrelsen är sammankallande och vars syfte 
är att få olika aktörer att träffas, samtala och genom samarbete underlätta integrationen. 
Fördelningen av länstalen har också fungerat bra då kommunerna, i dialog med oss, tagit sitt 
ansvar på ett bra sätt. 

Tätt kopplat till denna fråga är bostadsförsörjningsfrågorna. Där vi fortsatt ser en stor utmaning 
i länet att hitta bostäder till resurssvaga grupper eller personer som tidigare inte varit etablerade 
på bostadsmarknaden. Vi samverkar därför inom våra uppdrag för integration och 
bostadsförsörjning för att adressera problemet. Det är även frågor som Länsstyrelsen 
kontinuerligt följer upp inom ramen för bostadsmarknadsanalysen.  

Ett intensivt arbete har bedrivits för att underlätta och påskynda byggprocesserna i länets 
kommuner. Länsstyrelsen har under ett antal år haft en uttalad ambition att komma in tidigare i 
kommunernas planprocesser, att vara en deltagande part på ett tidigt stadium i stället för att 
komma in i slutskedet. Den förändrade modellen har mottagits mycket positivt och 
kommunernas handläggningstider i planprocesser har kortats avsevärt och byggandet har kunnat 
ta fart. Det här innebär att vi nu ser en något mättad marknad inom bostadsförsörjningen och att 
flera kommuner börjar få en jämvikt mellan efterfrågan och utbud. Däremot finns det fortsatta 
problem då resurssvaga grupper har svårt att ta del av denna förbättra bostadssituation eftersom 
prisnivån är alltför hög i nybyggda bostäder.  

Eftersom dricksvattenfrågan blev så central under året har kontakten mellan Länsstyrelsen i 
Örebro län och berörda statliga organ varit särskilt omfattande under 2017. Efter en relativt 
regnig höst har läget förbättrats. 

#Länsstyrelsen ska vidare ansvara för de tillsynsuppgifter som riksdagen eller regeringen har ålagt den. Förordning (2008:1346) 

Tillsyn har identifierats som en av Länsstyrelsens viktigaste uppdrag. Regelverk och lagar ger 
förutsättningar och ramar för hur tillsyn ska göras och vilka befogenheter Länsstyrelsens 
uppdrag inbegriper. Tillsyn omfattar många olika områden där regelverken och uppdragen 
skiljer sig åt, både till innehåll och detaljeringsgrad. 

Tillsynsverksamheten bedrivs inom en mängd olika områden och är ett redskap för att både 
verka för att nationella mål får genomslag och att främja länets utveckling. I huvudsak kan 
tillsynen utgöras av två typer av tillsyn, dels den aktiva och direkta tillsynen och dels genom 
tillsynsvägledning där Länsstyrelsen bistår med kunskapsunderlag för att andra aktörer (bland 
annat kommuner) ska kunna bedriva en effektiv tillsyn. 

För andra året i rad har Länsstyrelsen genomfört en Tillsynsvecka. Det finns flera syften med 
veckan, ett är att skapa förståelse hos allmänheten varför vi bedriver tillsynsverksamhet och vad 
det syftar till. Bedömningen är att vi fått ett bra genomslag i länsmedia för våra tillsynsinsatser. 

Under veckan sker också en intern kompetensutveckling av myndighetens personal genom att 
höja medvetenheten om bland annat tillsynsmetodik och bemötande. Ett tredje syfte med 
Tillsynsveckan är att sprida kunskapen internt om hur tillsyn bedrivs inom olika sakområden.  

Redovisning av utförda tillsynsuppgifter återfinns under respektive sakområde där tillsynen 
bedrivs samt i den redovisning till berörd myndighet som görs enligt Länsstyrelsens 
regleringsbrev. 