#LANDSHÖVDINGEN HAR ORDET 

I en allt mer komplex värld har Länsstyrelsen en unik roll som statens regionala företrädare och 
som sektorsövergripande samordnare. En förutsättning för att detta uppdrag ska genomföras på ett 
optimalt sätt är att vi är närvarande och ständigt för en dialog både med de vi är till för och med 
aktörer inom länet men också nationellt. Samarbete på nationell, regional och lokal nivå – en 
framgångsfaktor för ett litet län som Kronoberg! 

Att bedriva en kärnverksamhet av hög kvalitet är grundbulten i Länsstyrelsens uppdrag att främja 
länets utveckling. Genom vår tillsyn, handläggning och beslut möter vi länets invånare och aktörer 
i deras vardag. Genom samverkan och dialog med dem kan vi bygga förutsättningar och förtroende 
för att också möta länets utmaningar. 

Under året har vi reviderat vårt treåriga strategidokument Vägen mot visionen 2018 - 2020. I 
dokumentet pekar vi ut vision, övergripande målsättning och fyra huvudstrategier för att ta oss dit; 

#Bygga en modern mänsklig myndighet 

Medarbetarna med sin höga kompetens är vår viktigaste resurs och vi vill vara en attraktiv 
arbetsgivare där arbetsmiljön präglas av hållbarhet och arbetsglädje. Vi arbetar därför aktivt med 
hälsofrämjande och förebyggande insatser och för en ständig dialog om vår värdegrund Tillit, 
Öppenhet, Ansvar och Respekt som ska genomsyra såväl medarbetarskap som ledarskap. 

En viktig aspekt av en modern mänsklig myndighet är förmågan att agera och koppla samman våra 
uppdrag med händelser i vår omvärld. Länsstyrelsen tillsammans med de statliga myndigheterna 
Skogsstyrelsen, Skatteverket, LNU, Tillväxtverket, Åklagarmyndigheten, Arbetsförmedlingen, 
Försäkringskassan, Polisen, ESF-rådet och Region Kronoberg har tagit vittnesmålen utifrån #metoo 
på största allvar. En första åtgärd för samtliga var att börja med att genomlysa hur det ser ut i de 
egna organisationerna. En gemensam debattartikel manifesterade också tydligt avståndstagandet 
mot mäns våld mot kvinnor. Internt på länsstyrelsen har diskussioner hållits, våra rutiner för 
kränkande särbehandling har uppmärksammats och information om vår nolltolerans har 
tydliggjorts. 

Att stå upp för lika villkor är självklart både i det interna och externa arbetet. För fjärde året i rad 
var länsstyrelsen därför med som partner för arrangemanget Pride. Länsstyrelsen samordnar bland 
annat länets statliga myndigheters deltagande under paraden, bjuder in medarbetare att delta i under 
länsstyrelsens Prideflagga och genomför särskilda föreläsningar för all personal. 

#med fokus på dem vi är till för 

Under 2017 har länsledningen besökt samtliga kommuner. Syftet har varit att tillsammans med 
kommunledningarna lära av erfarenheter och diskutera utvecklingsbehov. För att kunna möta 
behoven hos dem vi är till för måste vi föra en dialog, oavsett om det är kommuner, företag eller 
enskilda medborgare som berörs. Att lyssna är en viktig aspekt, att på ett enkelt sätt förklara och 
informera en annan. Under året har vi arbetat med att förbättra informationen på vår hemsida, 
utvecklat bättre blanketter, spridit information via olika medier – allt för att förenkla för dem vi är 
till för. 

Länsstyrelsen i Kronobergs län har ett samordningsansvar för samtliga länsstyrelsers arbete med att 
förenkla för företag. Tidigare var detta ett finansierat uppdrag vilket inte längre är fallet. Detta gör 
att arbetet inte kan genomföras med samma kraft som tidigare utan det gäller att hitta smarta sätt 
för att ändå åstadkomma skillnad. Ett sätt är att nyttja att Länsstyrelsen i Kronoberg också ansvarar 
för länsstyrelsernas gemensamma telefonistorganisation. Under året har ett arbete påbörjats med 
syfte att öka tillgängligheten till länsstyrelsernas handläggare via telefon. 

#på tvärs 

Redan 2012 fick vi särskilda medel för att öka tillsynen av vattenverksamhet. Detta har kommit att 
bli ett komplext område som inkluderar olika motstridiga intressen. Vårt uppdrag att främja länets 
utveckling bygger på tre grundbultar, att vara kunskapsförmedlare, rättsgaranter och 
samhällsbyggare. Vattentillsynen berör samtliga dessa fundament och kräver ett tvärsektoriellt 
arbetssätt och att vi som myndighet för en dialog och belyser olika perspektiv och utmaningar.  

Den småskaliga vattenverksamheten har under 2017 fortsatt att skapa debatt i samhället. Opinionen 
och påtryckningarna på Länsstyrelsen är stark. Många röster i samhället kräver att länsstyrelsen, i 
avvaktan på ny lagstiftning, ska pausa sin tillsynsverksamhet. I debatten lyfts ofta att tillsynen leder 
till att det kan bli mycket kostbart för den enskilde samt vikten av att bevara kulturmiljöer. 
Länsstyrelsen arbetar för att förmedla kunskap kring hur lagstiftningen ser ut och att vi förutom att 
utföra tillsyn av klagomålsärenden också har fått extra medel från Havs- och vattenmyndigheten för 
att öka den egeninitierade tillsynen. 

#tillsammans med andra 

Länsstyrelsen har hittat ett framgångsrikt sätt att arbeta strukturerat med stora samhällsfrågor som 
involverar många aktörer. Under 2017 har vi använt detta arbetssätt för att ta fram, en för 
smålandslänen, gemensam skogsstrategi. Den färdiga strategin lanserades nu i början av 2018 och 
väckte stor uppmärksamhet även på nationell nivå och lyftes fram som ett föredömligt arbete av 
bland annat Elisabeth Backteman, statssekreterare hos landsbygdsministern. Tidigare har likande 
arbete gjorts för bredbands- respektive livsmedelsstrategi. Arbetet med strategierna är ett medvetet 
sätt att ta sig an uppgiften att bryta ner nationella initiativ till den regionala nivån och skapa en 
tydlig koppling mellan dessa samtidigt som hänsyn tas till de regionala förutsättningarna. 

Att vi har ett väl utvecklat sätt att samarbeta både internt och externt visade sig även konkret i den 
kärnkraftsövning som länsstyrelsen deltog i under hösten. Länsstyrelsen Kalmar var värd för 
övningen och Länsstyrelsen Kronoberg var en av cirka 25 aktörer som deltog. Syftet med övningen 
var bland annat att pröva och utveckla samverkan på regional och nationell nivå. Utvärderingen 
visar att Länsstyrelsen i Kronobergs län arbetar proaktivt och prestigelöst och ser samarbete som ett 
naturligt verktyg gör att hitta gemensamma lösningar. 

#Avslutningsvis 

När jag summerar mitt första år som landshövding blir jag stolt. Enligt min bedömning har 
Länsstyrelsen i Kronobergs län under 2017 bidragit positivt till länets utveckling. Det gynnar både 
dagens och morgondagens medborgare att ha en väl fungerande länsstyrelse. Vi får i huvudsak fina 
omdömen i brukarundersökningar även om det givetvis finns områden med utvecklingspotential. 
Jag visar med glädje upp såväl vår organisation som allt länet har att erbjuda för officiella gäster 
såsom de tre ambassadörer och DD.MM. Konungen och Drottningen som besökt länet under året. 
Att efter många år med underskott kunna presentera ett positivt resultat samtidigt som så mycket 
verksamhet har genomförts möjliggörs av att vi har kompetenta medarbetare. Att behålla och värna 
om dessa och dessutom kunna rekrytera nya kommer vara en framgångsfaktor framöver. Vi har 
tagit flera steg framåt i vårt utvecklingsarbete med att bygga en modern och mänsklig myndighet 
som sätter dem vi är till för i fokus, vi arbetar på tvärs över sakområden och med olika perspektiv, 
tillsammans med andra.   

 
#ÖVERGRIPANDE SAMORDNINGSUPPDRAG 

#LÄNSSTYRELSEINSTRUKTION 

Länsstyrelseinstruktion 2 §: 

Länsstyrelsen ska verka för att nationella mål får genomslag i länet samtidigt som hänsyn ska tas till regionala 
förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom myndighetens 
ansvarsområde samordna olika samhällsintressen och statliga myndigheters insatser. 

Länsstyrelsen ska främja länets utveckling och noga följa tillståndet i länet samt underrätta regeringen om dels det 
som är särskilt viktigt för regeringen att ha vetskap om, dels händelser som inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har ålagt den.  

Förordning (2008:1346). 

För att kunna främja länets utveckling på bästa sätt är det viktigt att ha vetskap om vilka 
utmaningar och behov som finns, vad som pågår och hur tillståndet utvecklas inom olika sektorer. 
Denna omvärldsbevakning sker löpande genom både de mätningar och kontroller som genomförs 
inom ramen för våra olika uppdrag men också genom dialog med olika aktörer; allt från enskilda 
medborgare, företag, frivilligorganisationer till andra offentliga aktörer. Ett annat viktigt forum för 
den här typen av dialog är Insynsrådet men också mötena med länets riksdagsledamöter.   

Länsstyrelsen samarbetar kontinuerligt med andra statliga myndigheter på både regional och 
nationell nivå inom ramen för de uppdrag vi har. Utöver att andra statliga myndigheter utgör såväl 
uppdragsgivare och finansiär som remissinstans och kunskapsdialogpartner, så eftersträvar vi också 
nya sätt att samarbeta för att främja länets utveckling; Länsstyrelsen ansvarar för flera viktiga 
arenor som vi nyttjar till, inte bara att samarbetet mellan statliga myndigheter ska förbättras, utan 
också att stödja och utveckla dialogen mellan till exempel statliga myndigheter och kommuner. 

Att arbeta sektorsövergripande och i samverkan med andra berörda och engagerade aktörer är en 
förutsättning för genomförandet av vårt uppdrag att främja länets utveckling. Nedan ges en 
övergripande bild, där framförallt de områden vi prioriterat i vår verksamhetsplan för 2017 (Ett 
inkluderande samhälle, Landsbygdens utveckling och jämställdhet) får statuera exempel för att 
beskriva vårt arbete. Övriga insatser redovisas under respektive sakområde. 

#Ett inkluderande samhälle 

Under året har vi arbetat med att ytterligare tydliggöra hur vi på olika sätt, inom olika sakområden, 
kan bidra till ett inkluderande och tryggt samhälle. En del av våra uppdrag är mer uppenbart 
riktade mot att skapa social hållbarhet, till exempel integrations- och minoritetsuppdrag, men även 
när det handlar om samhällsplaneringsfrågor, bostadsfrågor, tillgängliggörandet av naturreservat, 
bidrag till utvecklingsprojekt på landsbygden och så vidare är länsstyrelsen en viktig aktör i att 
tillsammans med andra skapa ett inkluderande samhälle. Vårt arbete inom krisberedskap i vid 
bemärkelse är dessutom ett viktigt bidrag i arbetet med att skapa ett tryggt och stabilt samhälle som 
är robust för olika samhällsutmaningar. 

#Exempel på insatser 

Under året har Länsstyrelsen arbetat för att möjliggöra en samverkansstruktur för det 
brottsförebyggande arbetet i länet. Det har beslutats att samverkansforumet Livsstil Kronoberg 
utvidgas med sakområdet brottsförebyggande arbete och att Livsstil Kronoberg blir 
samverkansstrukturen för brottsförebyggande arbete inom länet. Länsstyrelsen har påbörjat arbetet 
med kommunbesök i syfte att identifiera utvecklingsområden och försöka skapa samsyn runt dessa. 

Detta har skett genom kartläggning av både kommunernas, polisens och Länsstyrelsens pågående 
arbete, kvaliteten på pågående brottsförebyggande arbete samt önskemål för framtida arbete. 

Det nya uppdraget Tidiga insatser för asylsökande har gett länsstyrelsen verktyg till att stimulera 
insatser för integration. Uppdraget är omfattande och mycket arbete har lagts på att initiera och 
skapa samordning och relationer till civilsamhället. Detta har gett avsedd effekt då antalet 
ansökningar till de statliga medlen var många och höll hög kvalitet. Länsstyrelsen i Kronoberg har 
också utvecklat en egen webbportal - Kronoberg tillsammans - som är ett effektivt medel i arbetet 
med att nå ut till målgruppen, samt till kommuner och civilsamhällesorganisationer. 

Mycket arbete läggs på att värna, vårda men även visa både natur och kultur. I detta arbete är 
Länsstyrelsen mån om att alla ska kunna ta del, exempelvis anordnas särskilda barnaktiviteter i 
samband med invigning av naturreservat och både vid iordningställandet av den nya nationalparken 
och kulturreservatet Råshult har man arbetat aktivt med att öka tillgängligheten. 

Att inkludera barn har även varit en viktig del vid utformandet av informationskanalen 
”HesaFredrik.nu” där länets medborgare kan hämta information om krisberedskap. Konceptet är 
något unikt då det även riktar sig mot barn och skolungdom på ett anpassat sätt. 

Rätten till bostad är en social och mänsklig rättighet, en rättighet som under rådande 
omständigheter äventyras av bostadsbristen och den ökande konkurrensen. Mindre resursstarka 
individer och grupper riskerar att ställas utan bostad. Under ett strategiskt samtal på Residenset 
diskuterades kommunernas förutsättningar och villkor för att medverka till ett ökat 
bostadsbyggande och bostadsförsörjning samt möjliga lösningar för bostäder åt alla. 

I samtliga planärenden arbetar Länsstyrelsen dessutom utifrån ett hållbarhetsperspektiv där de 
ekonomiska, miljömässiga och sociala aspekterna ses över på ett tidigt stadium i planprocessen. De 
sociala frågorna såsom barnperspektiv, trygghet, folkhälsa, demokratisk delaktighet och inte minst 
jämställdhet kan därmed uppmärksammas i ärendena. I infrastrukturärenden uppmärksammas 
särskilt barnperspektiv, tillgänglighet för äldre och att öka möjligheterna till cykling. 

#Samordning och samarbete med andra statliga myndigheter  

I arbetet med att bidra till ett inkluderande samhälle samarbetar och samordnar Länsstyrelsen flera 
andra statliga myndigheter. Självklara aktörer är Migrationsverket Arbetsförmedlingen men också 
Polisen, Myndigheten för skydd och beredskap samt Försvarsmakten. 

#Landsbygdens utveckling 

Länsstyrelsen i Kronobergs län har under de senaste åren pekat ut landsbygdens utveckling som ett 
profilområde. Länsstyrelsen ska främja insatser som bidrar till tillväxt och att bevara och utveckla 
natur- och kulturmiljön i hela länet. 

#Exempel på insatser 

Sjuttio procent av Smålands markyta utgörs av skog och tillväxten är hög trots små arealer. 
Skogsindustrin omsätter cirka 40 miljarder och sysselsätter över 16 000 personer. Här finns både 
råvara, förädling, framstående forskning och stora natur- och rekreationsvärden. Småland är 
Sveriges främsta skogsregion utifrån sysselsättning, tillväxt och omsättning. Skogen har enorm 
betydelse för regionen men här finns en stor outnyttjad potential. Ett unikt samarbete mellan 
myndigheter, näringsliv och akademi har startats för att stärka den småländska skogen. En 
gemensam strategi och handlingsplan har tagits fram för utveckling av skogens olika värden. Ett 
arbete som ska leda till konkreta åtgärder för att vår skog i ännu högre grad ska kunna bidra till fler 
jobb, ekonomisk tillväxt, folkhälsa och en god livsmiljö i ett attraktivt Småland. 

Grön infrastruktur syftar till att optimera markanvändningen utifrån såväl ekonomiska som sociala 
och biologiska värden. Detta innebär bland annat att säkra leveranser av ekosystemtjänster som 
livsmedelsproduktion, rekreation, tillgång till rent vatten och tillgång till träråvaror - samtidigt som 
den biologiska mångfalden stärks. 

Att skydda naturvärden är en given målsättning i bildandet av en nationalpark men fokus har också 
varit destinationsutveckling. Genom ett nära samarbete, bland annat genom referensgrupper, har 
entreprenörer i området involverats i arbetet. Nationalparken väntas attrahera besökare från både 
Sverige och andra länder och förhoppningen är att skapa en grogrund för landsbygdsutveckling 
runt Åsnen. Långväga gäster stannar gärna ett tag och förhoppningen är att även övriga delar av 
länet kommer få fler besök. 

#Samordning och samarbete med andra statliga myndigheter  

När det gäller landsbygdsfrågor är både Naturvårdsverket och Jordbruksverket givetvis självklara 
samarbetsaktör, både i det ordinarie arbetet men också i olika utvecklingsinsatser. 

Länsstyrelsen har också ett gott samarbete med Skogsstyrelsen i många frågor. Bara för att nämna 
några så har en gemensam träff anordnats för att diskutera hur den minskande fodermängden som 
är följden av att de så kallade Gudrunhyggena nu växer ur foderfönstret hanteras ur 
viltförvaltningssynpunkt. Samarbete sker även kring skydd av värdefulla skogsområden inom 
ramen för Komet-arbetssättet som pågått sedan Kronobergs län blev försöksområde 2010. 
Länsstyrelsen har också tagit fram en lathund för att Länsstyrelsen och Skogsstyrelsen på ett 
enklare och rättssäkert sätt ska kunna hantera artskyddförordningen i samband med 
skogsavverkningar. Länsstyrelsen har dessutom haft avtal med Skogsstyrelsen för verksamhet inom 
naturförvaltningsområdet, omfattande bildandet av nationalpark Åsnen och arbetsuppgifter till ett 
arbetslag inom arbetsmarknadsåtgärden Nystartsjobb. Förberedande arbete har även utförts inför 
2018 års uppdrag om Gröna jobb. 

Inom ramen för Glasrikeuppdraget som syftar till insatser för industriell utveckling och stärkt 
besöksnäring i regionen ligger stort fokus på att utveckla former för att sanera Glasriket på ett 
innovativt sätt med samordnade insatser och tillvaratagande av metaller och glasråvara. I ett fortsatt 
Vinnovafinansierat projekt som påbörjades under året, där samverkan är grunden, deltar 
Tillväxtverket, SGU, Naturvårdverket, SGI, Upphandlingsmyndigheten och Tillväxtanalys 
tillsammans med länsstyrelserna och kommunerna i utvecklingsarbetet. 

#Jämställdhet 

För tredje året i rad valde Länsstyrelsen att prioritera ett av de sektorsövergripande uppdragen, 
nämligen jämställdhet. Tanken är att genom extra fokus lyckas bättre med att integrera 
perspektivet i övriga sakområden. 

#Exempel på insatser 

Fokus för det externa arbetet har varit att ta fram en strategi för jämställdhet samt en handlingsplan 
för jämställdhetsintegrering och en plan för arbetet med mäns våld mot kvinnor. I denna process 
ser Länsstyrelsen en stor skillnad mellan strukturerna kring delmål 6 jämför med resten av de 
jämställdhetspolitiska målen. I arbetet med mäns våld mot kvinnor finns en tydlighet kring 
uppdrag, förankring, utpekade ansvariga och engagemang i länet. När det gäller arbetet med 
resterande delmål finns fortsatt en svårighet med implementering samt att etablera kontaktytor 
med relevanta aktörer i länet. Trots detta har strategin kunnat tas fram i samverkan med flera av 
länets aktörer. 

Under året har Länsstyrelsen kontinuerligt bevakat jämställdhetsområdet och erbjudit stöd till 
aktörer i länet. Bland annat kan nämnas den kartläggning som gjordes kring länets kommuners 

arbete med jämställdhet som låg till grund för prioriteringarna i strategin. Länsstyrelsen har också 
haft en nära samverkan med Region Kronoberg gällande arbetet med jämställd regional tillväxt. 

#Samordning och samarbete med andra statliga myndigheter  

I jämställdhetsarbetet samarbetar och samordnar länsstyrelsen flera andra statliga myndigheter på 
både regional och nationell nivå. I framtagandet av den nya strategin deltog t ex Linnéuniversitetet, 
Försäkringskassan, Arbetsmiljöverket och Arbetsförmedlingen. I Nätverket Kvinnofrid Kronoberg 
sker samverkan även med Polisen och Migrationsverket och Åklagarmyndigheten deltar i 
spetsgruppen kring prostitution och människohandel. 

På nationell nivå samarbetar Länsstyrelsen med både SKL och Sekretariatet för genusforskning 
gällande JiM och JiHU.