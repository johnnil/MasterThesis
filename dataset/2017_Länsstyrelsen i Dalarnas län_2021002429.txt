#Landshövdingen har ordet 

Under året som har gått har jag rört mig mycket ute i länet och haft många givande samtal och 
möten – både externt, på länsstyrelsen och på residenset. Att vara landshövding ger fantastiska 
möjligheter när det gäller att samla aktörer inom olika områden med målet att utveckla och 
stärka Dalarna. Möten, samtal, öppenhet och tillgänglighet har varit mitt fokus ända sedan jag 
tillträdde 2015, och 2017 har inte varit något undantag. 

I verksamhetsplanen för 2017 lyfte Länsstyrelsen i Dalarnas län fyra prioriterade områden: 

Vi ska handlägga våra ärenden i förvaltningslagens anda – det innebär att göra det så snabbt 
och enkelt som möjligt utan att rättssäkerheten eftersätts. Våra handläggningstider, 
länsstyrelsegemensamma, egna eller författningsreglerade, ska hållas. Redovisningen av det 
arbetet och resultatet presenteras under tabell H, handläggningstider (sid. 156). 

Vi har ett särskilt ansvar för att planera och vidta förberedelser för att kunna hantera en kris, 
förebygga sårbarheter och motstå hot och risker. För att på bästa sätt kunna möta de ökade 
kraven på oss som följer av regeringens beslut att civila myndigheter ska återuppta en 
sammanhållen planering för totalförsvaret (Ju2015/00054/SSK m.fl.) ska vi utveckla 
krisberedskapen regionalt och bedriva ett systematiskt säkerhetsskyddsarbete. En redogörelse 
för hur vi arbetat med detta område och resultatet återfinns under rubriken: Skydd mot 
olyckor, krisberedskap och civilt försvar (sid. 75). 

Vi ska fortsätta vårt arbete med jämställdhet, integration, mänskliga rättigheter, utbildning, 
hälsa och regional utveckling. Det arbetet kanaliseras bland annat genom Vägen in. En 
utförligare beskrivning av arbete och resultat återfinns under avsnittet Integration (sid. 136). 

Vi ska fortsätta arbetet med att nå miljömålen, både generationsmålet för miljöarbetet och de 
miljökvalitetsmål som riksdagen har fastställt och bidra till genomförandet av Agenda 2030. 
Mer om hur det arbetet bedrivits återfinns under regleringsbrevsuppdrag 1.1 (sid. 18) och 
under länsstyrelseinstruktion 5a§ (sid. 61). 

Flera aktiviteter och händelser har präglat Dalarna under 2017 som på olika sätt påverkat eller 
kommer att påverka utvecklingen i länet framåt. Några av dem vill jag lyfta lite extra. 

#Beslut om ny flygplats i  Sälen 

I oktober togs det första spadtaget i 
bygget av en ny flygplats i Sälen. 
Scandinavian Mountains Airport ska 
bli en internationell flygplats som 
beräknas vara klar under hösten 
2019. Den kommer att utnyttjas av 
både Sverige och Norge och öka 
tillgängligheten för såväl nationell 
som internationella gäster och bidra 
med nya arbetstillfällen. 
Besöksnäringen är redan en stark
bransch i länet och ett ökat inflöde 
rätt in i de västra delarna av länet kommer att öka hela 
Dalarnas attraktionskraft ytterligare – 
inte bara i området runt själva flygplatsen. Det kommer 
också öka det redan befintliga gränssamarbetet med
Norge och Hamars fylke. 

#Omarronderingen i fokus 

Dalarnas splittrade markägande har under många år 
varit föremål för olika satsningar och insatser med 
målsättningen att få till en struktur som bättre 
möjliggör brukande och utveckling av stora arealer 
skog. I april besökte Landsbygdsminister Sven-Erik 
Bucht Dalarna och en stor del av dagen ägnades åt 
omarronderingsfrågan. Ett nyligen omarronderat 
område besöktes och följdes av ett bra och givande 
dialogmöte med representanter från länets 
skogsnäring. En långsiktig plan för omarronderingen 
i Dalarna lämnades också över. 
Omarronderingsarbetet är en av flera nycklar till en 
långsiktigt hållbar utveckling för länets skogsnäring 
och för de anställda, företag och entreprenörer som 
är knutna till branschen. Arbetet har fortsatt under 
året och inför 2018 har vi, Lantmäteriet och 
Skogsstyrelsen fått ett regeringsuppdrag att fokusera 
och samordna omarronderingsarbetet. 

#Naturreservat, kungliga besök och en egen hertig 

Under 2017 har ett stort antal naturreservat bildats. Redan i början av året invigdes de sista sex 
naturreservat som behövdes för att Dalarna ska komma upp i siffran 300. Två av dem fick ett 
extra fokus under hösten då Dalarna fick sin första hertig på drygt 70 år. Prins Gabriels dopgåva 
hade, precis som förlovningsgåvan till hans föräldrar året innan, naturen som tema - en rastplats i 

Säterdalens naturreservat och en skidslinga för 
stora och små barn i Koppångens naturreservat 
som kommer anläggas inför hans kommande 
första besök i sitt län. 

Kungafamiljens närvaro i olika sammanhang är 
ett positivt inslag på alla sätt. Deras intresse och 
engagemang ger en extra skjuts till de platser de 
besöker och de frågor de engagerar sig i. Jag är 
därför stolt och glad över de speciella band som 
familjen har till Dalarna och inte minst till vår 
natur. 

Vi avslutade som vi började – i december beslutade vi om de sista reservaten för året. Det blev 
totalt 27 stycken under året och vi är nu uppe i 323 i vårt län. 

#Regeringsbesök i Falun 

Som första län fick Dalarna och länsstyrelsen arrangera regeringens veckosammanträde på 
residenset i Falun i februari. Det kom att bli fler sådana möten ute i landet under året men som 
första anhalt blev uppmärksamheten stor för Dalarna. Ett kortare möte mellan statministern och 
länsstyrelsens medarbetare hanns också med - mycket uppskattat från bägge håll. 

Vi har, som alla andra län, 
förmånen att få ta emot 
både ministrar och andra 
representanter från regering 
och riksdag på olika besök 
och till möten. Dessa besök 
är värdefulla ur en mängd 
synvinklar. Vi får 
möjligheten att lyfta för 
Dalarna specifika områden 
och frågor och 
regeringsföreträdare får en 
bra och verklighetsnära bild 
av situation och 
utvecklingspotentialen i 
vårt län. Att stå värd för hela regeringen är dock ovanligt. Samtidigt var det en speciell händelse 
som verkligen satte strålkastarljuset på Dalarna – positivt och energigivande! 

#Mänskliga rättigheter – en grundbult i demokratin 

Mänskliga rättigheter är ett stort område och utmaningarna har blivit allt fler i spåren av de 
konflikter och det mänskliga lidande som vi ser runt omkring oss i världen. 

Många av de människor som nådde Sverige under flyktingmottagandet hösten 2015 finns nu 
runt om i landet. Det är människor som väntar på asyl, har fått besked om att få stanna eller får 
besked om att de ska lämna vårt land. De människor som stannar för att etablera sig behöver stöd 
på olika sätt, och två grupper vi arbetar med är ensamkommande kvinnor och barn. 

Tillsammans med flera aktörer, bland annat kommunerna, har vi tagit fram avsiktsförklaringen 
Vägen in som lett fram till många initiativ för att nå ut med kunskap och information. Ett exempel 
är den konferens som genomfördes i Borlänge på senhösten på ämnet könsstympning. 

Frågorna om alla människors lika värde och kvinnors rätt i ett demokratiskt samhälle blir sällan så 
uppenbara som när hedersförtryck i allmänhet och könsstympning i synnerhet diskuteras. Sverige 
har en lagstiftning som innebär att handlingen i sig är straffbar. Men när det väl hänt är det 
försent. Insatserna måste göras långt tidigare. Alla – myndigheter, civilsamhälle och 
organisationer måste ta vår del i det ansvaret genom att samarbeta och samverka över 
myndighetsgränser och civilsamhället. Förebyggande insatser är avgörande för att vi ska nå 
resultat. 

Länsstyrelsen i Dalarnas län har sedan hösten 2016 haft ett regeringsuppdrag att utveckla 
arbetsformer för att motverka sociala risker med fokus på rasism och extremism. Inom ramen för 
detta har vi genomfört en rad kunskapshöjande insatser. En av dessa en föreläsningsdag den 11 
april som anordnades i samarbete med Högskolan Dalarna. Heléne Lööw, docent vid Uppsala 
universitet, gav ett historiskt perspektiv. För ett mer praktiskt perspektiv stod Rädda barnen 
Dalarna och den lokala samordnaren mot våldsbejakande extremism från Göteborgs stad. 

Att beräkna ekonomiska vinster och effekter av sociala insatser är något som Länsstyrelsen i 
Dalarnas län arbetat sedan tidigare. I oktober hölls en konferens där forskare vid Uppsala 
respektive Umeå universitet presenterade sätt att mäta effekter av sociala insatser. Genom ett 
interaktivt beslutsstöd med beräkningsmodeller kan kommuner och landsting få hjälp i arbetet 
med planering och budget. Konferensen ingick i samarbetet kring samling för social hållbarhet 
med Landstinget Dalarna, Region Dalarna och Högskolan Dalarna. 

#Att bo och verka i Dalarna – framtid och förutsättning 

Det är lättare att få jobb i Dalarna än i de flesta andra län i landet. Det skapas nya jobb, och 
många behöver anställas för att ersätta alla som går i pension. Enligt Arbetsförmedlingen 
kommer det att se ut på samma sätt i många år framöver. En stor utmaning nu och framåt är att 
hitta personer med rätt kompetens för de lediga jobben. Dalarnas befolkning fortsätter samtidigt 
att öka och den största förklaringen till det är inflyttning från andra länder. För att möta 
utvecklingen behövs både samverkan och satsningar inom flera områden - bostäder, bredband, 
infrastruktur och rimlig tillgång till både offentlig och kommersiell service i hela Dalarna. Många 
nyanlända har en utbildning som efterfrågas av både privata och offentliga arbetsgivare och det är 
därför viktigt att de snabbare får tillträde till arbetsmarknaden. 

Av länets 15 kommuner uppger 13 bostadsbrist. Dalarnas län har fler småhus än flerbostadshus. 
Under 2017 beräknas byggnation av omkring 300 småhus, och drygt 900 bostads- och hyresrätter, 
hälften i allmännyttans regi. Det kan gynna en rörlighet, där äldre säljer sina hus för att flytta till 
ett mindre och bekvämare boende. Höga byggkostnader ger dock höga boendekostnader och det 
råder fortfarande en obalans där exempelvis unga, äldre och nya svenskar har svårt att etablera sig 
på bostadsmarknaden. Enligt Länsstyrelsens senaste kartläggning motsvarar byggandet inte 
behoven hos flera grupper i befolkningen. Detta gäller främst studerande, äldre och nyanlända, 
som behöver hyresrätter men inte har tillräckliga inkomster. Det statliga investeringsstödet för 
hyresrätter och äldrebostäder används nu i flera kommuner och ett 20-tal nya hyresrätter i en 
mindre kommun kan vara avgörande för utvecklingen och arbetskraftsförsörjningen. 

Dalarna är ett geografiskt vidsträckt län. Här finns många företag med en internationell marknad 
och stora vinterdestinationer i fjällen, där Sälen är störst med omkring en miljon besökare årligen. 
De flesta resor sker med bil, men nu byggs en flygplats i Sälen för att hantera nya grupper av 
besökare till Sälen-Trysil. 

Dalaflyget består av Dala Airport i Borlänge och Mora Siljan flygplats i Mora som flyger både 
inrikes och utrikes. Det finns beräkningar på att 10 affärsresenärer som åker med en avgång 
representerar 450 - 500 arbetstillfällen i området. 

Dalarnas turistnäring är betydelsefull och järnvägssträckan Stockholm-Mora är en viktig 
transportlänk för både turist- och tjänsteresor. Pendlingsmöjligheter, både inom och utom länet, är 
avgörande för många invånare på landsbygden. Dalarna har bra förutsättningar för 
pendeltågstrafik men det krävs både upprustning och större kapacitet. Det finns behov av 
förbättringar både för vägnät och järnväg i länet. Inte minst näringslivet i Dalarna är beroende av 
effektiva gods- och persontransporter, för konkurrenskraftens skull. 

Även digital infrastruktur är avgörande för att invånare och företag ska kunna bo och verka i 
Dalarna. Utbyggnaden till 100Mbit/s för 90% av befolkningen fram till 2020 går enligt plan i 
länet. Långsiktighet och samordning är framgångsfaktorer, enligt Länsstyrelsens och Region 
Dalarnas bredbandskoordinator. Den parlamentariska Landsbygdskommitténs förslag att alla i 
hela landet ska ha tillgång till digital infrastruktur med överföringskapacitet med minst 100 Mbit/s 
senast 2025 kan få stor betydelse för landsbygden. Det är samtidigt viktigt att de stöd som 
tilldelas, för att nå ut till alla brukare, fördelas ändamålsenligt och att det sker regionalt. Låg 
anslutningsgrad är ett problem i flera områden. Därför är det viktigt satsningarna som både 
tillgängliga och användbara. I och med digitaliseringen av service, tjänster och handel är det 
digitala utanförskapet en viktig utmaning. Stiftelsen för internetinfrastruktur presenterade hösten 
2014 en undersökning där det konstateras att en miljon svenskar inte använder internet. 

Det pågår många insatser för öka tillgången till kommersiell service i länet. I Dalarna finns drygt 
50 dagligvarubutiker som kan betecknas som lanthandel då de är enda butiken på sin ort. Tio av 
dem uppfyller kriterierna för särskilt driftsstöd till geografiskt utsatta glesbygdsbutiker. Tre ligger 
ca 40 km från nästa butik och tre har dessutom mellan 100 och 150 km till kommuncentrum. 
Förutom att erbjuda dagligvaror är betaltjänster och ombudstjänster en viktig service i 
lanthandeln. Tre betaltjänstombud har etablerats i länet. Det innebär att fler än tusen personer har 
fått kortare väg till grundläggande betaltjänster, liksom företagare, föreningar och besökare i 
berörda områden. I takt med ökande e-handel har också behoven av fungerande paketdistribution 
på landsbygden blivit tydliga. 

Björbo intresseförening bedriver ett projekt för samordning inom det regionala 
serviceprogrammet, med stöd ur Landsbygdsprogrammet och av Länsstyrelsen. Flera lanthandlare 
i Dalarna har god omsättning men många har stora lönsamhetsproblem. Fem butiker har lagts ned 
de senaste tre åren och bara en av dem har öppnat igen. Ökad rörlighet och nya stormarknader gör 
att omsättningen minskar. För att stärka utvecklingen av butikerna och byarnas serviceutbud i 
stort stödjer Länsstyrelsen ett projekt för bildandet av en lanthandlarförening i länet, samt för 
genomförande av lokalekonomiska analyser. 

Dalarnas kommuner, landstinget och statliga myndigheter med säte i Dalarna gör inköp för cirka 
20 miljarder kronor. I Dalarna arbetar vi för att fler företag ska ha möjligheten att kunna delta i 
offentliga upphandlingar. Detta sker via Upphandlingsdialog Dalarna som är en regional 
kompetensplattform för offentlig upphandling och syftar till är att fler småföretagare i Dalarna ska 
lägga anbud. Samordning sker genom Länsstyrelsen i Dalarnas län. Målgruppen är småföretagare 
inom alla branscher, politiker och tjänstemän i kommuner, kommunala bolag och landstinget samt 
statliga myndigheter. 

#Sociala risker, brottsförebyggande och social hållbarhet 

Det är en utmaning att skapa en samlad bild av de insatser som görs för social hållbarhet och att 
enkelt definiera den sociala dimensionen av länsstyrelsen arbete. Under 2017 har Länsstyrelsen i 
Dalarnas län lagt mycket kraft på att samverka och skapa samordning med övriga länsstyrelser, 
Högskolan Dalarna (kring utvärderingen av Kunskapshus), Nationella samordnaren mot 
våldsbejakande extremism, BRÅ, Forum för levande historia med flera. 

Insatserna innebär är att de kommunala pilotstudier och aktiviteter som görs inom social 
riskanalys nu sätts i ett sammanhang med angränsande nationella insatser som direkt påverkar 
kommunerna. Införanden av aktiviteter för mänskliga rättigheter utvecklas också samordnat med 
övriga länsstyrelser i landet. 

Länsstyrelsen i Dalarnas län har två nationella regeringsuppdrag inom området inom social 
hållbarhet. Det ena är att samordna och utveckla verksamhetsintegreringen av mänskliga 
rättigheter i länsstyrelsernas verksamhet och det andra handlar om att utveckla metoder och 
lägesbilder för att bedöma sociala risker, med fokus på rasism och extremism. 

Dessa två uppdrag ligger inom de nationella och internationella områdena för social hållbarhet 
men gränsar även till andra områden som exempelvis samhällets krisberedskap. Länsstyrelsen i 
Dalarnas län arbetar därför med ett helhetstänk för att se det större sammanhanget. Syftet är att 
skapa bättre förståelse för helheten, effektivisera insatserna och dra så bred nytta som möjligt av 
de insatser som görs på kommunal, regional och nationell nivå. 

Insatser inom ett specifikt område, exempelvis social riskhantering, ska inte bedömas som en 
isolerad aktivitet utan som en del i ett större paket som har en positiv påverkan även på andra 
områden som exempelvis extremism eller allmän brottsförebyggande verksamhet. De metoder 
och förslag på arbetssätt som utvecklas ska också vara lättillgängliga för kommunala och 
regionala aktörer i hela landet. 