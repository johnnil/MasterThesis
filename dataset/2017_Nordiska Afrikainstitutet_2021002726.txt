#Direktören har ordet 

I årsredovisningen för Nordiska Afrikainstitutet 2017 presenterar vi resultat för det första 
årets genomförande av den nya institutionella strategin för åren 2017 – 2021. NAI har under 
det gångna verksamhetsåret fortsatt att med hög intensitet och med god kvalitet utföra 
aktiviteter för olika målgrupper inom institutets tre kärnverksamhetsområden: forskning 
och kapacitetsbyggande, kommunikation och policyrådgivning samt bibliotek och 
dokumentation. Genom såväl etablerade arbetsmetoder som nya angreppssätt har vi lyckats 
integrera och implementera alla dessa kärnverksamhetsområden i riktning mot visionen att 
bli ett framstående kunskapscentrum om Afrika.  

Vi kan med tillfredsställelse konstatera att efterfrågan på vår service och kunskap under året 
fortsatt varit hög. Institutets Program- och Forskningsråd, våra ”NAI Associates” och andra 
viktiga intressenter har alla bidragit med goda idéer om hur vi bättre kan vara relevanta för 
våra målgrupper. Samtidigt som några av våra medarbetare lämnat institutet under året har 
vi lyckats attrahera nya forskare. Under 2017 fattades ett avgörande beslut att strategiskt 
kartlägga institutets forskarresurser genom att introducera en omfattande rekryterings- och 
bemanningsplan för hela strategiperioden 2017 - 2021.  

Jag vill särskilt tacka medlemmarna i det nya Program- och Forskningsrådet från Sverige, 
Finland, Island och Norge för deras omfattande stöd till och intresse för institutet. Därtill vill 
jag särskilt lyfta betydelsen av den svenska regeringens beslut 2017 att efter många år av 
likartad budget ge institutet stärkt finansiering från och med 2018. Det är inte bara ett 
välkommet tillskott till institutets resurser utan också ett viktigt bevis för att vi levt upp till 
ställda förväntningar. Samtidigt är det fortsatta stödet från Island och Finland mycket 
uppskattat och en garanti för att vi verkligen är nordiska i vårt arbete och vår utåtriktade 
verksamhet. Faktum är att vi under 2017 ordnade två mycket välbesökta program i både 
nämnda länders huvudstäder: i Africa’s Urban Future- konferensen i Helsingfors i maj deltog 
nästan 140 deltagare, och i seminariet Damns and Development i Reykjavik i början på 
november deltog både framträdande forskare och beslutsfattare från Island.                                                               

När vi nu går mot ännu ett ambitiöst verksamhetsår kommer denna årsredovisning inte 
enbart användas som kommunikationsmedel för NAIs resultat, utan också som ett verktyg 
för fortsatt lärande om hur vi kan förbättra vårt arbete. Under de senaste decennierna, av 
detta som av många beskrivits som ”Afrikas århundrade”, är vi stolta över att ha lyckats vara 
en bro mellan Norden och den afrikanska kontinenten i hela 55 år. I en jämförande analys 
som under 2017 genomfördes av Africa Studies Center i Leiden blev NAI rankad på tredje 
plats av 14 globalt framstående Afrika-forskningscenter vad gäller sammantagna 
prestationerna. Detta gör oss mycket stolta!  

NAIs ambition är fortsatt att vara den bästa ingången för den mest relevanta, aktuella och 
högkvalitativa kunskapen om Afrikas sociala och ekonomiska samhällsutveckling. Genom 
att skapa plattformar för intellektuella utbyten och en grund för Afrikas eget berättande 
bidrar vi till ambitionen att afrikanska lösningar hittas på afrikanska problem - samtidigt 
som vi lär oss hur vi i Norden kan spela en konstruktiv roll.  


#Organisation

Nordiska Afrikainstitutet är en enrådsmyndighet belägen i Uppsala som leds av en direktör 
och har ett av svenska regeringen utsett program- och forskningsråd med representanter för 
nordiska länder (Finland, Island, Norge och Sverige). Program- och forskningsrådet har till 
uppgift att utöva insyn i verksamheten och är rådgivande bland annat om 
forskningsinriktningen vid institutet. Program- och forskningsrådet hade från och med 2017 
en ny komposition och sammanträdde två gånger under 2017, i maj och i november. 
Myndigheten hade under 2017 strax under 40 anställda.