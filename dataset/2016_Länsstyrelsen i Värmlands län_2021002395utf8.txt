#LANDSHÖVDINGEN HAR ORDET

Länsstyrelsen Värmlands vision är en hållbar utveckling i hela länet – ekonomiskt, socialt och 
miljömässigt. I samarbete med Region Värmland, Landstinget i Värmland, Karlstads universitet 
och flera andra länsaktörer arbetar vi för att nå vår vision. 
 
Under 2016 har utvecklingen i Värmlands län, på flera områden, gått i önskvärd riktning.  
Företagandet har stärkts, vilket skapat fler arbetstillfällen och färre behöver gå arbetslösa. 
Nettoinflyttningen till länet ökar, bostadsbyggandet likaså, och det finns ett flertal viktiga 
investeringar och satsningar, som näringslivet, kommuner, Karlstads universitet och andra har 
gjort under året. Det skapar framtidstro.  
 
Länsstyrelsen ser det som angeläget för vår fortsatta utveckling att särskilt fokusera på att göra 
länet ännu mer attraktivt att bo och verka i. Viktiga områden för länet är infrastrukturen, 
entreprenörskapet, tätortsutveckling, likvärdiga förutsättningar för den moderna landsbygden, och 
kompetensförsörjning. Alla insatser behöver göras i en avvägning så att länet byggs hållbart 
utifrån visionens tre aspekter.  
 
I diskussioner som förts med anledning av indelningskommitténs förslag om 
länssammanslagningar har det blivit än tydligare vilken viktig roll Länsstyrelsen har som statens 
regionala organ. Genom de uppdrag och den roll vi har betyder vi mycket för såväl organisationer, 
företag, som enskilda. Den extraordinära situation vi haft kring flyktingmottagandet visar tydligt 
betydelsen av Länsstyrelsen som regional aktör. 
 
Den oro som finns i världen har också präglat oss i vårt arbete. Inte minst den förändrade hotbild 
som innebär att såväl det militära som det civila försvaret behöver förstärkas, ett arbete där 
Länsstyrelsen kommer få en allt centralare roll. Under 2016 har det treåriga samarbetsprojektet 
Tryggt och säkert län avslutats. Arbetet visar bland annat att kommunerna är i behov av en stabil 
stödstruktur på regional och nationell nivå för att kunna arbeta faktabaserat och systematiskt inom 
området trygghet och säkerhet.  
 
Länsstyrelsen ansvarar för planerade insatser för att på bästa sätt kunna ta hand om de flyktingar 
som kommit till Värmland. Det är viktigt att ta tillvara på den potential och de möjligheter de 
nyanlända värmlänningarna bidrar med, och där blir integrationen mycket viktig. Länsstyrelsen 
har en betydelsefull roll som samordnare i länet för dessa frågor. Vi anordnar konferenser, håller 
en kontinuerlig dialog med värmländska kommuner och arbetar för att hitta metoder för att stärka 
regional samverkan.  
 
Vi lever i en värld som påverkas av stora klimatförändringar. Frågan vi ställde oss i början av 
2016 var hur vi kunde ta klimatfrågorna vidare på regional nivå? Svaret blev att intensifiera 
arbetet med de regionala handlingsplanerna för begränsad klimatpåverkan och för 
klimatanpassning. Utifrån planerna har vi bland annat hjälpt aktörer att söka bidrag till 
klimatinvesteringar, bistått kommunerna med nya planeringsunderlag med bäring på klimat och 
bjudit in vindkraftsaktörer till en samverkansträff kring utbyggnad av elnätet. Därutöver har vi 
bildat Värmlands klimatråd under ledning av landshövdingen. 
 
Ökad jämställdhet är en viktig utmaning för länet. I det anslutningssystem Ett jämställt Värmland 
som Länsstyrelsen startat, med syfte att intensifiera arbetet för en ökad jämställdhet, finns nu 130 
värmländska organisationer och kommuner anslutna. Vi har genom utökade medel kunnat arbeta 
med regeringens satsning på friluftsfrågor vilka bland annat är betydelsefulla för folkhälsan. Vi 
gör ständiga åtgärder för att värna och skydda miljön, bland annat har vi fattat beslut om tio nya 
naturreservat. Lika viktigt är vårt arbete för att bevara kulturmiljöer i Värmland. Vårt arbete med 
projektet Bostad i Värmland har fortsatt under året, ett arbete som syftar till att få till stånd en 
bättre samverkan mellan länets myndigheter och organisationer för att uppnå de nationella och 
regionala bostadspolitiska målen. Genom tillväxtanslaget och landsbygdsprogrammet har vi 
kunnat bidra till att förbättra förutsättningarna för värmländskt näringsliv och för 
landsbygdsutveckling.  Detta är några av våra arbetsområden under året. 
 
Länsstyrelsen har sjösatt en ny organisation under 2016 och även flyttat tillbaka till nyrenoverade 
lokaler. Vi har också arbetat vidare med vårt värdegrundsarbete. För Länsstyrelsen är en ekonomi 
i balans grunden för att kunna bedriva en verksamhet med hög kvalitet. Under 2016 kommer vi 
dock att ha ett mindre överskott.   
 
Länsstyrelsen i sin mer utåtriktade roll arrangerar seminarier och konferenser och vi deltar i olika 
aktiviteter runt om i länet. Länsledningen genomförde under hösten en kommunturné, där vi 
besökte länets alla 16 kommuner, vilket bland annat resulterade i en utvecklad dialog vad gäller 
planprocessen.     
 
Som landshövding har jag inbjudit till ett flertal aktiviteter på Residenset, som under 2016 hade 
cirka 2000 besökare. Vi har haft besök av statsråd och under hösten gjorde Prins Carl Philip och 
Prinsessan Sofia, hertigparet av Värmland, ett nytt besök i länet. Länsstyrelsen har under året även 
utvecklat och arbetat vidare med nya kanaler för dialogen med företag, föreningar och enskilda, 
inte minst genom den sociala mediekanalen Facebook. 