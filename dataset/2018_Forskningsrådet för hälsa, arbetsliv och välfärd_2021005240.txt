#Förord 

Ännu ett år har passerat och det är dags att summera 2018. Det har varit ett händelserikt 
år, både för Forte och för vår omvärld. Det har blivit allt tydligare att samhället står inför 
stora, många gånger svåra, utmaningar där forskning och kunskap spelar en viktig roll.    

Forte har till uppgift att finansiera forskning inom hälsa, arbetsliv och välfärd.  
Vår forskningsfinansiering bidrar till att få fram kunskap som underlättar genomförandet 
av FN:s hållbarhetsmål, Agenda 2030. Fortes verksamhet har tyngdpunkten på de sociala 
dimensionerna av hållbar utveckling. Främst bidrar vi till uppfyllandet av målen för hälsa 
och välbefinnande, jämställdhet, arbetsmiljö, minskad ojämlikhet, socialt hållbara städer 
samt samverkan.  

Under 2018 har vi fattat beslut om att stödja ett stort antal forskningsprojekt inom våra 
områden. Sammanlagt har vi beviljat 621 miljoner kronor i nytt stöd till forskning. 
Forskningen spänner över ett brett spektrum av områden – alla viktiga för samhällets 
utveckling och framtid.  

Under 2018 har vi arbetat intensivt med de två tioåriga nationella forskningsprogrammen 
som regeringen initierade 2017 och som Forte har ansvar för: Tillämpad välfärd och 
Arbetslivsforskning. Inom båda programmen har en strategisk forskningsagenda tagits 
fram. De kommer att lanseras i början av 2019. I de strategiska agendorna identifieras ett 
antal prioriterade områden där forskningen behöver stärkas de kommande tio åren. Vi 
menar att det är områden där forskning och mer kunskap är avgörande för att samhället 
ska kunna klara av att möta de utmaningar vi ser. Genom de nationella programmen har 
vi stärkt vår samverkan med brukare och användare, och har återkommande bjudit in 
representanter och företrädare från brukarorganisationer, näringsliv och 
forskarsamhället till workshops och hearings för samtal.  

Vi på Forte tycker det är viktigt att arbeta för att resultaten från statligt finansierad 
forskning är tillgängliga och sprids. Det var därför naturligt för Forte att ställa sig bakom 
initiativet till en gemensam plan för att åstadkomma öppen och omedelbar tillgång till 
forskningsdata och resultat. Planen som togs fram under 2018, tillsammans med andra 
finansiärer i Europa, har väckt stort intresse inom vetenskapssamhället. 

Det är angeläget för oss att se till att de forskningsresultat som kommer fram från Forte-
finansierad forskning nyttiggörs och kommer till användning i verksamheter och 
organisationer. Det är något som vi arbetar aktivt med. I juli arrangerade vi till exempel 
två seminarier under Almedalsveckan tillsammans med Forte-finansierade forskare. Vi 
arrangerade också, tillsammans med Göteborgs universitet, ett heldagsseminarium om 
sjukskrivning och rehabilitering, där ett särskilt fokus låg på kunskapsöverföring mellan 
forskning och praktik. 

Under 2018 fortsatte vi att arrangera våra populära frukostseminarier. Vid seminarierna 
lyfter vi fram samhällsrelevanta och aktuella frågor. Det har under året som gått handlat 
om ungas ojämlika uppväxtvillkor, spädbarns utveckling och behov av en trygg bas, och 
unga hbtq-personers hälsa och livsvillkor. Genom våra seminarier kan vi visa på 
forskningens betydelse för vårt samhälle, men också belysa kunskapsluckor och bjuda in 
till dialog. 

De rapporter och kunskapsöversikter som vi presenterar på våra seminarier får god 
spridning och uppmärksammas ofta på flera olika sätt runt i samhället. Det gläder oss 
mycket. 

Under 2019 fortsätter vårt viktiga arbete med att stärka forskningen och bidra till en god 
samhällsutveckling. 

Hoppas vi ses på vägen! 


#Inledning 

#Om Forte 

Forte, Forskningsrådet för hälsa, arbetsliv och välfärd, är en statlig myndighet under 
Socialdepartementet. Vi främjar och stödjer forskning inom områdena hälsa, arbetsliv 
och välfärd. Vårt arbete utgår från vår vision om ett samhälle med god hälsa, hållbart 
arbetsliv och hög välfärd. Forte har till uppgift att finansiera både grundforskning och 
behovsstyrd forskning, som syftar till att möta olika utmaningar och behov i samhället. 
Under 2018 betalade Forte ut forskningsstöd om totalt 653 miljoner kronor. 

I Fortes uppdrag ingår också att identifiera områden där mer forskning behövs. Det 
inkluderar även att främja och ta initiativ till den forskning som kan tillgodose 
forskningsbehoven. Vi kartlägger kunskapsläget inom Fortes områden genom 
utvärderingar, kunskapsöversikter och kontinuerlig dialog med forskare och andra 
samhällsaktörer. 

Fortes forskningsområden överlappar och påverkar varandra. Forskningsfrågorna inom 
hälsa, arbetsliv, och välfärd är ofta mång- och tvärvetenskapliga och berör inte sällan flera 
samhällssektorer. Därför främjar och initierar Forte forskning som är såväl ämnesspecifik 
som mång- och tvärvetenskaplig samt tvärsektoriell. 

Enligt regeringens instruktion ska Forte ansvara för kommunikation om forskning och 
forskningsresultat. Vi ska också främja och ta initiativ till vetenskaplig publicering, 
kunskapsförmedling och dialog om den forskning vi finansierar. Forte främjar en aktiv 
dialog kring hälsa, arbetsliv och välfärd, för att utgöra en brygga mellan forskning och 
praktik. 