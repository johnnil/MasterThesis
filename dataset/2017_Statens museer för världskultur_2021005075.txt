#Förord 

Världskulturmuseernas strategiska förnyelsearbete att utveckla nyskapande museer för 
morgondagen fortsätter. Under året har myndigheten inlett ett omfattande visions- och 
publikarbete med målsättning att fördjupa och utveckla redan existerande 
publikrelationer, attrahera nya användare samt öka kännedomen hos alla dem som ännu 
inte känner till verksamheten. 

Med målet att aktivera samlingen på sätt som engagerar fler och nå nya målgrupper, har 
flera nya utställningar öppnats och produktioner för kommande satsningar har inletts. 
Utställningarna Berättelser från Syrien och Aswat – syriska röster, vilka skildrar 
situationen i Syrien bortom krigsrubrikerna, har rönt medieuppmärksamhet långt utanför 
landets gränser. Genom vardagliga, personliga och laddade föremål och berättelser sätts 
samtida perspektiv i relation till historiska. Mötet blir starkt och emotionellt. 

Utställningen Playground, som visats på Etnografiska museet, har tillsammans med ett 
förnyat utställningsutbud på Världskulturmuseet bidragit till att andelen pedagogledda 
skolbesök ökat markant på dessa båda museer. Ett långsiktigt, strategiskt 
utvecklingsarbete har inletts med mål att stärka utbudet mot skolan på samtliga fyra 
museer samt digitala plattformar. Samtidigt kan konstateras att antalet barn och unga 
under 19 år på två år har dubblerats vid Etnografiska museet och Världskulturmuseet. 
Även när det gäller Östasiatiska museet och Medelhavsmuseet har en ökning skett jämfört 
med 2015, om än något mer blygsam. Totalt sett har myndigheten inte kommit upp i 2016 
års nivå när det gäller antalet anläggningsbesökare, däremot ligger antalet 
verksamhetsbesökare i nivå med 2016 års siffror. Som resultat av riktade insatser, har vi 
kunnat se en ökad besökstillströmning i slutet av 2017. Myndigheten bedömer att det stora 
intresse för Världskulturmuseernas verksamhet, som även fri entréreformen bidrog till, 
kvarstår och har potential att öka ytterligare. 

Med målet att bli en ännu mer efterfrågad kunskapsresurs nationellt och internationellt 
har flera betydande insatser gjorts för att öppna upp samlingen mot nya användargrupper. 
Myndighetens kompetens har stärkts genom flera strategiska rekryteringar. Det är extra 
glädjande att notera att antalet forskarbesök och samlingsbesök nästan dubblerats och att 
andelen beviljade forskningsansökningar varit stor. Även antalet digitala följare och 
användare har ökat stort. Bland de digitala satsningar som gjorts, och som förväntas få 
stor spridning även internationellt, kan särskilt nämnas Korea Database Project, inom 
vilket föremålsinformation för en hel samling fördjupats på tre språk (svenska, engelska, 
koreanska). Inom ramen för detta projekt har myndigheten även utvecklat och byggt upp 
intern kompetens kring fotografering i 3D och 360 grader. 

2017 fick myndigheten ett nytt uppdrag - att verka för att främja skydd av hotade 
kulturarv. Förutom att aktivt delta som expertmyndighet i myndighetsgemensamt arbete 
som rör illegal handel med föremål från framför allt Syrien, Irak och Afghanistan, har 
frågan belysts i utställningar, informationsinsatser, programverksamhet och digital 
kampanj. 

För att utveckla verksamheten och samtidigt bidra till effektivare resursutnyttjande har 
flera insatser gjorts för att stärka samverkan inom myndigheten, mellan de olika museerna 
och mellan orterna. Bland annat har flera tvärande råd inrättats och en 
myndighetsgemensam förvaltningsplan tagits fram. Arbete pågår med att effektivisera och 
utveckla myndighetens samlingsförvaltning och arkiv. Genomförandet av en fördjupad 
förstudie kring framtida lokalförsörjning, som stödjer en fortsatt verksamhetsutveckling, 
har inletts. 


#Myndighetens uppdrag 

Statens museer för världskultur har enligt instruktionen (2007:1185) tre övergripande 
uppgifter: 

Myndigheten ska 

* visa och levandegöra världens kulturer, särskilt kulturer med ursprung utanför 
Sverige. Myndigheten ska verka för att dess verksamhet ska vara en angelägenhet 
för alla människor i samhället 

* dokumentera och belysa olika kulturers yttringar och villkor samt kulturmöten och 
kulturell variation, historiskt och i dagens samhälle, nationellt och internationellt 

* främja tvärvetenskaplig kunskapsbildning och publik verksamhet i olika former 
Förordning (2015:1003) 

Myndigheten ska särskilt 

* vårda, förteckna, vetenskapligt bearbeta och utveckla de samlingar som anförtrotts 
myndigheten, 

* göra samlingarna tillgängliga för allmänheten och i det syftet bedriva 
utställningsverksamhet, pedagogisk verksamhet och annan 
förmedlingsverksamhet 

* genom kunskapsuppbyggnad och samarbeten med olika aktörer främja och berika 
samhällsdebatten inom sitt verksamhetsområde 

* samverka nationellt och internationellt med museer och andra aktörer, däribland 
det civila samhällets organisationer, för att nå största möjliga spridning och 
förankring 

* använda ny teknik för att utveckla alla delarna av verksamheten 

* verka för ökad kunskap grundad på forskning och samverkan med andra, 
exempelvis universitet och högskolor, och förmedla kunskap inom sitt 
verksamhetsområde 
Förordning (2014:172) 

* i sin verksamhet integrera ett jämställdhets-, mångfalds- och barnperspektiv samt 
ett internationellt och interkulturellt utbyte och samarbete. Förordning 
(2009:747) 

Därutöver ska myndigheten, i enlighet med regleringsbrevet, redovisa: 

* de kvalitativa aspekterna av verksamhetens resultat 

* den verksamhet som svarar mot den unga publikens behov samt insatser för att 
öka den unga publiken 

* de åtgärder som vidtagits för att öka tillgängligheten för personer med 
funktionsnedsättning 

* åtgärder som har vidtagits för att nå nya besökare 

* effekterna av införandet av fri entré avseende förändringar i besöksutvecklingen i 
förhållande till tidigare år 

#Samarbete för kultur till fler 

Statens museer för världskultur ska, enligt regleringsbrevet, i samarbete med andra 
aktörer verka för att kulturen ska komma fler till del i hela landet. 

#Agenda 2030 

Mot bakgrund av antagandet av FN:s globala Agenda 2030 för hållbar utveckling och 
nystarten av politik för global utveckling (prop. 2002/03:122, bet. 2003/04:UU3, rskr. 
2003/04:112) ska Statens museer för världskultur, enligt regleringsbrevet, i samband med 
årsredovisningen redovisa en bedömning av i vilken mån myndighetens verksamhet, på 
såväl nationell som internationell nivå, bidrar till genomförandet av Agenda 2030 i dess 
tre dimensioner (den sociala, den ekonomiska och den miljömässiga). 

Regleringsbrev för budgetåret 2017 avseende Statens museer för världskultur innehåller 
vidare två särskilda uppdrag som ska redovisas under året: 

* Bistå Malmö kommun avseende demokrati- och migrationsmuseum 

Malmö kommun avser att genomföra en analys av förutsättningarna för ett nationellt 
demokrati- och migrationsmuseum. Statens museer för världskultur ska, inom ramen för 
sin verksamhet, bistå Malmö kommun i dess fortsatta arbete. 

* Moderna beredskapsjobb i staten 

Myndigheterna ska bidra till regeringens satsning på moderna beredskapsjobb i staten 
som införs successivt from 2017 och som syftar till att sysselsätta minst 5 000 personer år 
2020. Myndigheterna ska eftersträva att anställa personer som står långt från 
arbetsmarknaden inklusive nyanlända för att utföra enklare arbetsuppgifter vid 
myndigheten. Statens museer för världskultur ska lämna in en redovisning till 
Statskontoret senast 1 augusti 2017 enligt instruktioner från Statskontoret. 


#Myndighetens historia 

Statens museer för världskultur är en museimyndighet under kulturdepartementet med 
placering i både Göteborg och Stockholm. Myndigheten inrättades 1 januari 1999 och fick 
ett världskulturuppdrag. 

Myndigheten består av fyra museer: Etnografiska museet, Östasiatiska museet och 
Medelhavsmuseet i Stockholm samt Världskulturmuseet i Göteborg. Sammantaget 
förvaltas över 450 000 föremål, fler än 1 000 000 foton samt omfattande arkiv och 
bibliotek. Samlingarnas globala bredd och kronologiska djup förenar vetenskapliga 
traditioner som etnografi, antropologi, arkeologi och konstvetenskap. 


#Världskulturuppdraget 

Myndigheten redovisade 2016 en rapport till regeringen som förtydligar tolkningen av 
världskulturuppdraget. Kultur skapas och omskapas i samspel mellan förändrade villkor 
och människors erfarenheter av samhälle och historia. Kulturbegreppet bör därför i 
grunden definieras med utgångspunkt att kultur innebär rörelse i tid och rum. 

Formuleringen ”levandegöra världens kulturer” i myndighetens instruktion har sina rötter 
i en äldre etnografisk begreppsbildning och betecknar de ’mindre’ och ’obetydligare’ 
kulturer som inte ansetts som civilisationer och som huvudsakligen definierats geografiskt. 
Därför har myndigheten framfört ett förslag om ändrad lydelse i instruktionen till en 
öppnare formulering, ’kulturer i världen’ 

För myndigheten innefattar ’kulturer i världen’ både kulturer som avgränsas i tid (historia) 
och rum (geografi) såväl som historiska och samtida globaliserade kulturer där geografi 
inte utgör en gräns. Världskultur handlar således om individuell och kollektiv 
föränderlighet och ömsesidighet, lokalt, regionalt och globalt. Den samling med 
ca 450 000 föremål som Världskulturmuseerna förvaltar, utgör materiella spår av livsstilar 
och världsförståelser som kan belysa komplexa frågor i historisk, samtida och global 
kontext. Museer har sina rötter i de vetenskapliga kunskapstraditionerna vilket har lagt 
grunden för en stark trovärdighet. Museerna har också möjlighet att öppna upp även för 
andra kunskapstraditioner och meningsskapande förklaringssystem. 

Agenda 2030 och Farokonventionen om kulturarvets samhälleliga värde utgör centrala 
inriktningsdokument för myndigheten. Med hänsyn tagen till samtidens globala 
utmaningar finns det anledning att ytterligare utveckla myndighetens verksamhet och 
uppdrag utifrån nya frågeställningar. Eftersom Världskulturmuseerna har världen som 
utgångspunkt, är ambitionen att göra museerna till öppna platser för samtal om de 
centrala globala framtidsfrågorna. 