#Landshövdingen har ordet 

#Agenda 2030 

FN:s globala hållbarhetsmål formulerade i Agenda 2030 har utgjort ett ramverk för 
flertalet av myndighetens verksamheter 2017. På regeringens uppdrag har Länsstyrelsen 
bidragit till genomförandet av agendan och så långt möjligt även bistått regeringen i 
arbetet med agendan. De globala hållbarhetsmålen har varit högt uppe på 
dagordningarna i Länsstyrelsens strategiska partnerskap, vilket inneburit att kunskap om 
målen spridits till en rad olika samhällsaktörer. Ett nytt partnerskap, Länspartnerskapet, 
etablerades under året vars främsta fokus har varit Agenda 2030 och genomförandet i 
Norrbottens län. Några mer konkreta exempel är att Länsstyrelsen upprättat en intern 
handlingsplan för hållbarhetsarbetet, initierat en särskild utlysning av länsanslagsmedel 
i vilken fyra projekt beviljats medel motsvarande 1,5 miljoner kronor för bland annat 
affärsutveckling inom naturturism och en analys av ekosystemtjänster. 

#Samverkan 

Kommunerna är en av myndighetens viktigaste samverkanspartner. Under året har 
länsledningen besökt flera kommuner och fört dialog om strategiska utmaningar 
kopplade till befolkningsutvecklingen, samhällsplanering, kulturmiljö, natur- och 
miljöfrågor med flera exempel. Parallellt har verksamheter inom myndigheten haft 
regelbunden kontakt med olika kommunföreträdare i en rad sakfrågor. Dialog har även 
förts med alla kommunalråd inom ramen för arbetet i Kommunal- och 
regionrådsgruppen som träffats för att diskutera aktuella samt långsiktiga frågor kring 
länets utveckling.  

En annan viktig samverkanspart för Länsstyrelsen är samebyarna. Förutom löpande 
kontakt i olika frågor och formella beslutsmöten inom Rennäringsdelegationen anordnas 
en årlig konferens med samebyordföranden. I år handlade konferensen om bland annat 
vindkraft, rennäring och terrängkörning.  

Under året har Länsstyrelsen fortsatt att utveckla vår samverkan med Försvarsmakten 
både avseende civilt försvar och regional försvarsplanering men även avseende mer 
konkreta samverkansfrågor som personalförsörjning och samverkansfrågor mellan 
kommuner och våra förband i Norrbotten.  

Vårt län gränsar mot Norge och Finland. Väl fungerande samverkan över 
landsgränserna är viktig inte enbart för länet utan även för Sverige. Samverkan skapar 
ett nordiskt mervärde som inte skulle uppnås om varje region arbetade ensam. Som 
exempel kan nämnas ett nytt handlingsprogram inom ramen för Nordkalottrådet som 
Länsstyrelsen driver tillsammans med Norge och Finland. Under de kommande åren 
kommer samarbetet att fokuseras på områdena regionalpolitik, gränsens möjligheter, 
demografiska utmaningar och kompetensförsörjning, miljösamarbete samt 
erfarenhetsutbyte och regional identitet. 

Sedan överföringen av det regionala utvecklingsansvaret från Länsstyrelsen till Region 
Norrbotten har vårt arbete med regional utveckling gått in i en ny fas med ett utvecklat 
samarbete med Region Norrbotten, bland annat genom deltagande i deras partnerskap 
och grupper eller i samråd och samverkan kring utvecklingsprojekt. Genomförandet av 
utvecklingsprogram såsom Interreg, Landsbygdsprogrammet med flera har avlöpt enligt 
plan. 

#Läget i länet 

Länets befolkning ökar i och med att många invandrare kommer till Sverige. Norrbotten 
skulle kunna ta emot ännu fler, men många väljer att bosätta sig i andra delar av landet, 
vanligtvis i något av storstadslänen. Det är en oroande utveckling som vi tillsammans 
med främst kommunerna tagit på stort allvar och diskuterat hur denna trend kan vändas. 
Flertalet kommuner har ett stort behov av arbetskraft och kompetensförsörjning. 
Befolkningen har blivit allt äldre till följd av bland annat historisk utflyttning och 
födelseunderskott.  

För att öka inflyttning och tillvarata asylsökandes kompetens driver Länsstyrelsen ett 
EU projekt, ”Integration och tillväxt”, finansierat av EU-fonden AMIF. Projektet har 
som mål att utveckla en hållbar modell för samverkan mellan olika aktörer och skapa 
förutsättningar för en bättre integration av nyanlända i länet. Det handlar både om 
utbildning och ökade kunskaper hos personal och andra nyckelpersoner i asylsystemet, 
dels om att skapa gemensamma strategier för att så tidigt som möjligt förstå och ta 
tillvara de asylsökandes kompetenser och yrkeskunskaper. Även andra satsningar 
genomförs i samverkan med kommunerna och regionen i syfte att stärka integrationen 
av nyanlända och verka för att fler väljer att stanna i länet och bidra till det behov av 
arbetskraft som finns inom olika områden.  

Länets arbetsmarknad och konjunktur är fortsatt stark. Efterfrågan på arbetskraft är hög 
och arbetslösheten understiger riksgenomsnittet. Arbetskraftsförsörjning är en 
förutsättning för tryggad välfärd och hållbar tillväxt. Arbetsförmedlingen tror i sin 
senaste prognos på en fortsatt nedgång av arbetslösheten till omkring 6,4 procent i 
Norrbottens län.  

Luleå tekniska universitet har uppdaterat en långsiktig analys över arbetskraftsbehovet. 
Rapportens slutsatser pekar på att det framtida rekryteringsbehovet kvarstår i länet och 
tenderar att ytterligare förstärkas med ett uppskattat rekryteringsbehov på drygt 51 000 
anställningar till år 2030.  

I Norrbotten liksom i övriga län inom renskötselområdet är markanvändningsfrågorna 
ständigt aktuella och särskilt utmanande. Detta beror framförallt på att renskötselrätten 
får utövas inom i stort sett hela länet, från kust till fjäll, och att varje ny etablering 
medför ytterligare intrång i denna rätt. Den kumulativa effekten av klimatförändringar, 
pågående markanvändning såsom skogsbruk samt nya eller utvidgade verksamheter 
såsom gruvor, vindkraftverk, vägar och bostadsområden leder ofta till bortfall av 
betesmarker och flyttleder och till att renskötselarbetet väsentligt försvåras. Under året 
har stort fokus legat på ett antal gruvärenden där Länsstyrelsen ansvarat för komplexa 
avvägningar mellan olika intressen. 

Som ett av flera led i hållbarhetsarbetet har myndigheten att verka för bevarad och ökad 
biologisk mångfald. Därför var det glädjande att notera att fjällrävsprojektet ”Felles 
Fjellrev Nord”, som bland annat inneburit stödutfodring i kända fjällrävsområden, 
resulterat i fler fjällrävskullar än förväntat. Björnstammen har dock minskat vilket 
innebar att någon licensjakt inte beviljades detta år.  

En annan del av hållbarhetsarbetet har handlat om friluftsliv. Länsstyrelsen har ett 
viktigt uppdrag att tillsammans med kommuner, organisationer och lokala föreningar ta 
vara på de möjligheter som friluftslivet erbjuder för bland annat länets attraktionskraft, 
besöksnäring och folkhälsa. Länsstyrelsen har genom bland annat skydd och förvaltning 
av natur- och kulturmiljöer samt möten med länets berörda aktörer arbetat för att 
förverkliga regeringens friluftspolitik. 

Årets regionala miljömålsuppföljning visar att av 16 mål kommer nio inte kunna nås. 
De flesta av miljökvalitetsmålen är inte möjliga att nå till år 2020 men i ett nationellt 
perspektiv ser det ändå bättre ut i Norrbotten än i övriga landet. Frisk luft, Bara naturlig 
försurning, Ingen övergödning och Storslagen fjällmiljö anses vara nära att nås. Att 
Frisk luft nu bedöms nära att nås är en mer positiv bedömning jämfört med tidigare år, 
bland annat beroende på en minskning av luftföroreningar i tätorter. 

#Myndigheten 

Regeringens målsättningar avseende en digital statsförvaltning med medborgarna i 
centrum har inneburit ökat fokus på vårt arbete med digitalisering. Fler och fler beslut 
tas digitalt, e-posthanteringen ökar och vi ökar användandet av elektroniska 
beställningar och e-fakturering, för att nämna några exempel. Den årliga 
brukarundersökningen visar att myndigheten fått bra betyg avseende personalens 
kompetens och engagemang. Total nöjd-index låg på 68 jämfört med genomsnittet för 
alla länsstyrelser som låg på 65.  


#Övergripande samordningsuppdrag 

#Länsstyrelseinstruktion 

Länsstyrelseinstruktion 2 §:
 
Länsstyrelsen ska verka för att nationella mål får genomslag i länet samtidigt som hänsyn ska 
tas till regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters 
insatser. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser 
som inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har 
ålagt den.  

Förordning (2008:1346). 

Länsstyrelsen följer tillståndet i länet på olika sätt genom vår tillsynsverksamhet eller 
genom omvärldsbevakning, analyser och rapporter. Även myndighetens arbete i 
partnerskap, delegationer, nätverk och liknande ger en god bild av länets utmaningar och 
möjligheter. Kommunerna besöks regelbundet och landshövdingen har nära kontakt med 
kommunföreträdarna.   
 
Länsstyrelsen vill bidra till en bred samverkan, göra bra omvärldsanalyser och utgöra en 
kunskapsnod i länet, allt för att bidra till hållbara och långsiktiga lösningar. Det är vår 
bestämda uppfattning att detta, så långt möjligt bäst sker genom samordning och samsyn 
med andra, en uppfattning som också delas av Länsstyrelsens insynsråd. 
 
Ett exempel på hur länsstyrelsen arbetar sektorsövergripande är uppdraget att samordna och 
leda det regionala arbetet med att förverkliga regeringens friluftslivspolitik och de tio målen 
för friluftslivet. Friluftslivsmålen hänger bland annat samman med de globala målen för 
hållbar utveckling i Agenda 2030, folkhälsomålen, miljökvalitetsmålen, uppdrag kring 
ekosystemtjänster och grön infrastruktur samt områden som rör bland annat skola, omsorg 
och integration. Länsstyrelsen bedömer att LONA-bidrag (lokala naturvårdsprojekt) är 
mycket viktigt för att stimulera kommuner och ideella krafter att jobba med naturvårds- och 
friluftslivsfrågorna och därmed bidra till nationella mål inom flera politikområden. 
 
Landshövding och länsråd har regelbunden dialog med företrädare för regering och statsråd 
kring viktiga frågor för Norrbottens län. Det sker enskilt, vid landshövdingemöten med flera 
exempel. Härutöver informeras regeringen löpande via den gängse kommunikationen 
mellan myndighetens medarbetare och berörda tjänstemän inom departement samt i 
förekommande fall genom berörda nationella myndigheter. 
 
Länsstyrelsen har en lång tradition av att samla aktörer i samband med vår 
verksamhetsutövning. Länsstyrelsens vision ”Tillsammans för Norrbottens bästa” har bland 
annat övergripande mål som handlar om Länsstyrelsens roll som ”samlande kraft”. 

Samarbete med andra aktörer är prioriterat. Det ligger i Länsstyrelsens intresse att så långt 
möjligt göra väl avvägda eller sammanvägda bedömningar av ärenden, ansökningar och 
dagsaktuella frågor eller strategiska initiativ.  
 
Landshövdingen leder en samverkansgrupp kallad ”Statliga myndigheter”. Den består av ett 
20-tal chefer för statliga myndigheter med regional verksamhet, till exempel Trafikverket, 
Arbetsförmedlingen, Åklagarmyndigheten, Kustbevakningen, Luleå tekniska universitet 
med flera. Gruppen träffas ett par gånger per år. På Länsstyrelsens initiativ är en särskild 
HR-grupp knuten till arbetet, som samlar personalchefer eller motsvarande från de 
deltagande myndigheterna. Under året har man även beslutat att bilda en grupp med 
kommunikationsansvarig från respektive myndighet.   
 
I gruppen ”Statliga myndigheter” diskuteras länets utmaningar och möjligheter, hållbar 
utveckling, gemensamma frågor kring myndighetsutövning, uppdrag i regleringsbrev, 
budgetpropositionen med mera. Samverkan leder till kortare vägar mellan myndigheterna, 
erfarenhetsutbyte, ökad kunskap om varandras uppdrag, samsyn i vissa strategiska 
utvecklingsfrågor med flera exempel.  
 
Fler av dessa statliga myndigheter deltar även i andra partnerskap och nätverk som 
Länsstyrelsen initierat. Polisen och Kustbevakningen deltar i grupperingar kring 
krisberedskap och samordning kring civilt försvar med flera. Sametinget, 
Arbetsförmedlingen och Luleå tekniska universitet deltar i Jämställdhetsdelegationen och 
Försvarsmakten deltar vid sidan av berörda kommuner i ett nätverk kopplat till länets 
försvarsverksamhet. Det finns även statlig samverkan och samordning inom ramen för 
Skogsriket och Vattenmyndighetens uppdrag.  
 
Länspartnerskapet är en kraftsamling kring länets strategiska frågor med uttalat fokus på 
hållbar utveckling och Agenda 2030. Länspartnerskapet har sammanträtt fem gånger under 
året och diskuterat olika temaområden, till exempel läget i länet, kompetensförsörjning, 
Agenda 2030-delegationens arbete, hållbart samhällsbyggande, klimatförändringar, 
ekosystem och biologisk mångfald. I Länspartnerskapet ingår förutom kommuner och 
Region Norrbotten även statliga myndigheter som Luleå tekniska universitet, Polisen, 
Sametinget, Försvarsmakten, Migrationsverket, Trafikverket och Arbetsförmedlingen.   

Landshövdingen leder även Kommunal- och regionrådsgruppen i vilken kommunalråd och 
regionråd deltar tillsammans med Länsstyrelsens ledning. Gruppen som är ett informellt 
nätverk, som delar erfarenheter, diskuterar aktuella händelser i länet samt gör 
överenskommelser kring strategiska frågor eller enskilda initiativ. Det kan handla om 
integration, jämställdhet, samhällsbyggnadsfrågor etc. På så sätt förankrar myndigheten vår 
verksamhet och våra uppdrag med politiska företrädare vid sidan av andra löpande och 
vardagliga kontakter samt tar emot synpunkter för det framtida arbetet. Länets kommuner är 
en mycket viktig samarbetspart för Länsstyrelsen.  
 
Härutöver samverkar, samarbetar eller samråder Länsstyrelsen ömsesidigt med flertalet 
statliga myndigheter. Som exempel kan nämnas samordning med Skogsstyrelsen i specifika 
frågor liksom samordning med Sametinget inom ramen för det norra 
rovdjursförvaltningsområdets samverkansråd. Det gäller även löpande kontakter med 
departement, statsråd, ambassadörer, hovet och riksdagsmän samt statliga utredningar. 

Landshövdingen bjuder regelbundet in länets riksdagsmän för att diskutera aktuella frågor, 
exempelvis arbetsmarknadsläget, satsningar på det statliga ledsystemet och småviltjakten 
och Norrbottens livsmedelsstrategi ”Nära mat”. 

Länsstyrelsen har regelbunden samverkan med Tillväxtverket, Jordbruksverket och ESF-
rådet i frågor som rör investerings- och strukturfonderna. Länsstyrelsen och Trafikverket 
har regelbundna kontakter. Vidare samarbetar Länsstyrelsen även med en rad andra 
nationella myndigheter som exempelvis Riksantikvarieämbetet, Naturvårdsverket och 
Boverket. 
 
Luleå tekniska universitet är en central samarbetspartner. Universitetet har inom ramen för 
samverkansprojektet ”Regional förnyelse” tagit fram intressanta vetenskapliga rapporter 
som beskriver länets tillstånd, till exempel en uppdaterad analysrapport som beskriver 
arbetskraftsbehovet i Norrbotten med sikte på år 2030. Luleå tekniska universitet deltar 
även i genomförandet av Interreg- och Kolarticprogrammen samt i arbetet med klimat- och 
energi.  
 
Länets strategiska geografiska läge innebär regelbundna internationella kontakter. Ett 
exempel är det årliga högnivåmötet ”Governors North Meeting” mellan de nordliga länen i 
Finland, Norge och Sverige. Genom engagemang i Barentsområdets gemensamma 
miljöarbete har Länsstyrelsen bidragit till att två miljöprojekt erhållit finansiering från 
Kolarcticfonden. I projekten, som syftar till att öka kunskapen om flodpärlmusslan 
respektive att restaurera vattendrag, medverkar institutioner i Finland, Norge, Ryssland och 
Sverige. 

Samverkan med andra länsstyrelser och län är av stor betydelse. Under året har 
Länsstyrelsen genomfört ett gemensamt ledningsinternat tillsammans med Länsstyrelsen i 
Västerbottens län. Mötet resulterade bland annat i en gemensam myndighetsdialog där 
statliga myndigheter och kommuner kommer att delta. Syftet är att olika statliga 
myndigheter tillsammans med kommunledningarna i de bägge länen kan föra dialog kring 
angelägna frågor. Länsledningarna vill få till stånd en diskussion på högnivå kring frågor 
som exempelvis civilt försvar, krisberedskap och kompetensförsörjning och integration. På 
sakområdesnivå sker kontinuerlig samverkan kring exempelvis fjällförvaltning, 
rovdjursförvaltning, småviltjakt, områdesskydd och vattenförvaltning.    

Landshövdingen bjuder regelbundet in till ”Samtal på Residenset”. Vid höstens möte var 
temat ”Media och kommunikation” och då deltog bland annat Sveriges Television och 
Sveriges radio. Samtalen ledde till bland annat ett beslut att anordna ”Fria ordets dag” under 
2018. Dagen riktar sig till sjätteklassare på temat yttrandefrihet, källkritik och demokrati.  

Länsstyrelsen har tagit flera initiativ för att stärka regional samordning och få till stånd 
hållbara och långsiktiga helhetslösningar, till exempel: 

* Påbörjat arbetet med Agenda 2030 tillsammans med externa aktörer för att bidra till de 
globala målen.  

* Aktivt bidragit till strategisk infrastrukturplanering och transportlösningar i olika 
projekt och samrådsgrupper, exempelvis ”E10-gruppen” som samlar aktörerna som är 
beroende av en säker och tillgänglig europaväg. 

* Startat integreringen av klimat, energi och miljö i ett gemensamt åtgärdsprogram för att 
nå miljökvalitets- klimat- och energimålen.  

* Fördjupat samverkan och samordning inom ramen för genomförandet av den regionala 
Livsmedelsstrategin ”Nära mat”. 

* Framtagande av ny jämställdhetsstrategi för att ta nästa steg i jämställdhetsarbetet. 
Strategin lanseras januari 2018. 