#Landshövdingen har ordet 

Sommaren 2018 kommer vi alltid förknippa med värme, torka, vattenbrist, bränder 
och eldningsförbud. Flera kommuner gick ut med bevattningsförbud och de flesta sjöar 
och vattendrag visade mycket låga vattennivåer.  

Vi är tacksamma för att Skåne klarade sig från allvarliga bränder. Medarbetare från 
Länsstyrelsen, skånska kommuner och räddningstjänster hjälpte till vid bränder i andra 
län varav vissa hoppade in på sin semester. Vi hoppas att vi med sommarens 
erfarenheter står bättre rustade inför nästa sommar.  

Länsstyrelsens aktiviteter under 2018 var många och olika. Länsstyrelsen ansvarade för 
drygt 240 personer som genomförde arbetet med att kontrollräkna 2565424 röster i 
kommun-, landstings- och riksdagsval.  

Företrädare för sju skånska aktörer undertecknade Skåne tillsammans mot brott, en 
programförklaring för att utveckla det brottsförebyggande arbetet i Skåne. Syftet är att 
med gemensamma krafter verka för ökad trygghet för Skånes medborgare. 

Med anledning av den säkerhetspolitiska utvecklingen i Sveriges närområde har 
Regeringen beslutat att skapa ett modernt totalförsvar. Tillsammans med Södra 
Militärregionen driver vi den regionala totalförsvarsplaneringen framåt, och har bland 
annat tagit fram en Regional grundsyn för totalförsvarsplanering i Skåne.  

Tillsammans med tre andra aktörer har vi bildat Regional kustsamverkan i Skåne/Halland 
för att i tät dialog med kustkommunerna i Skåne och Halland stärka statens möjligheter 
att kunna hantera en stigande havsnivå.  

Miljöfrågor är en stor del av Länsstyrelsens arbete. Inom projektet Fossilbränslefria 
kommuner har 10 kommuner minskat sin förbrukning av diesel med 6,4 miljoner liter på 
två år.  

Jag har dessutom utmanat Västra Götalands landshövding att minska matsvinnet. Att 
halvera det globala matsvinnet per person och att minska matsvinnet längs hela 
livsmedelskedjan är en del av Agenda 2030.  

Mycket mer har naturligtvis hänt. Jag har besökt drygt 50 företag, länsstyrelserna 
lanserade en ny webbplats, vi har tagit emot ett italienskt statsbesök, haft talmansbesök 
i länet och Kronprinsessan har genomfört sin landskapsvandring. Mycket annat går att 
läsa i denna årsredovisning. Jag vill tacka alla länsstyrelsens medarbetare för ett mycket 
bra jobb. Nu står vi redo för vad 2019 har att bjuda på!  


#Resultatredovisning 

#Uppgifter enligt Förordning (2017:868) med länsstyrelseinstruktion 

#Länsstyrelseinstruktion 2 § 

Länsstyrelsen ska: 

* verka för att nationella mål får genomslag i länet samtidigt som hänsyn ska tas 
till regionala förhållanden och förutsättningar. 

* utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga 
myndigheters insatser. 

* främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, 
dels händelser som inträffat i länet. 

* inom sin verksamhet främja samverkan mellan kommuner, landsting, statliga 
myndigheter och andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den.  

#Övergripande kommentar av resultat i förhållande till uppgiften 

Länsstyrelsen arbetar aktivt för att de nationella målen ska få genomslag i länet. Det 
görs på olika nivåer, och i olika konstellationer, i samverkan och i samarbete med 
statliga myndigheter, kommuner, Kommunförbundet Skåne, Region Skåne, 
företrädare för näringslivet och ideella organisationer. Arbetet finns i huvudsak 
beskrivet under respektive sakområde, men nedan redovisas några exempel där det 
tvärsektoriella arbetssättet är nödvändigt för att samordna och många gånger göra svåra 
avvägningar utifrån olika perspektiv och samhällsintressen.   

Länets kraftiga befolkningsökning i kombination med ett lågt bostadsbyggande har lett 
till bostadsbrist i hela länet. Det är en utmaning att skapa förutsättningar för ett ökat 
bostadsbyggande samtidigt som vi hushållar med värdefull åkermark, säkrar tillgång till 
rent vatten och tar hänsyn till andra allmänna intressen. Länsstyrelsen arbetar 
främjande och gör avvägningar i arbetet med säkrad vattentillgång, en levande 
landsbygd med god livsmedelsproduktion och livsmedelshantering samtidigt som vi 
bidrar till att stärka förutsättningarna för ökat bostadsbyggande.  

Att begränsa klimatpåverkan och anpassa samhället till klimatförändringar är en av de 
största utmaningarna i världen. Vi behöver skydda miljön och samtidigt arbeta för en 
hållbar framtid. Klimatsamverkan Skåne utgör här en viktig arena. Ett exempel på 
avvägning att hantera är samhällets behov av råvaruförsörjning nödvändig för 
utvecklingen mot en grön och hållbar framtida infrastruktur, samtidigt som hänsyn 
måste tas till den miljöpåverkan råvaruuttagen medför och de allmänna intressen som 
påverkas. 

#Omfattande samordning och samverkan på ledningsnivå 

Det finns en rad forum och mötesformer där länsstyrelsens ledning i samordnande syfte 
träffar regionala ledningsföreträdare för myndigheter, kommuner, regioner och 
näringslivet. I det följande redovisas några viktigare konstellationer. 

#Strukturerad dialog med Skånes kommuner 

Landshövdingen bjöd under våren och hösten in länets kommunledningar till totalt fyra 
kommunledningsmöten för information och dialog om viktiga frågor för Skåne. Årets 
möten behandlade frågor rörande dricksvattenförsörjningen, kommunernas roll i 
totalförsvarsplaneringen, jordbrukets situation efter sommarens torka samt frågor 
kopplade till flyktingmottagandet, såsom fördelningen av nyanlända invandrare 2019. 
Som komplement till ledningsmötena införde Länsstyrelsen under 2018 nyhetsbrev 
som adresseras kommunledningarna. I dessa kan Länsstyrelsens ledning informera om 
aktuella viktigare händelser och aktiviteter i länet. Under 2018 skickades tre nyhetsbrev 
ut till kommunerna. 

Under 2018 har ledningarna för Kommunförbundet Skåne, Region Skåne och 
Länsstyrelsen fortsatt samarbetet inom Skånskt ledningsforum. Under året har det 
brottsförebyggande arbetet, civilt försvar och sommarens händelser med torka och 
vattenbrist varit i centrum för samverkande diskussion och erfarenhetsutbyte. 

#Strategisk statlig samordning 

Länets strategiska samordning har fortsatt utvecklats under 2018. Landshövdingen har 
vid två tillfällen under året bjudit in ansvariga befattningshavare för statliga 
myndigheter med verksamhet i länet till möten på strategisk nivå. Under året har fokus 
legat på att utifrån ett ledningsperspektiv finna områden lämpliga för strategisk 
samordning och samverkan. Som exempel har deltagande myndigheter kommit överens 
om att gemensamt driva samverkan kring kompetensutveckling såsom regelbundna 
nätverksträffar för chefer samt gemensam utbildning avseende statstjänstemannarollen 
och vad den innebär för statligt anställda. 

#Högnivågruppen för krisberedskap och civilt försvar  

I syfte att utbyta information och erfarenheter inom krisberedskapsområdet samt verka 
för samverkan inom området civilt försvar har Landshövdingen kallat regionpolischefen 
för region Syd, chefen för militärregion Syd, förbundsdirektören för 
Kommunförbundet Skåne, stadsdirektören för Malmö stad samt företrädare för Region 
Skåne till två möten under året. 

I syfte att utveckla arbetet inom krisberedskap och civilt försvar har länsledningen 
under året initierat ett arbete för att reformera länets regionala råd. Myndigheter 
kommer att delta i ökad omfattning och representationen från deltagande aktörer i 
högre grad ligga på regional ledningsnivå. Det regionala rådet i sin nya tappning 
kommer att ha sitt första möte under våren 2019. 

#Skåne tillsammans mot brott 

Länsstyrelsen, Region Skåne, Kommunförbundet, Polismyndigheten, Tullverket, 
Kriminalvården, Sydsvenska Industri- och Handelskammaren undertecknade 2017 en 
regional programförklaring – Skåne tillsammans mot brott. Under 2018 har arbetet 
drivits vidare och en gemensam handlingsplan som sträcker sig till och med år 2020 
fastställdes under senvåren 2018. Inom ram för handlingsplanen har sju olika projekt 
startats upp i syfte att utifrån olika insatsområden och med olika metoder och arbetssätt 
arbeta preventivt för att motverka brottslighet i Skåne.