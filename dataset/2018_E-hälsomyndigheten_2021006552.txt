#Generaldirektören har ordet 

Året präglades främst av fortsatt arbete med omlokaliseringen med målet att E-hälsomyndigheten 
ska finnas i Kalmar den 1 maj 2018. Utöver det har vi arbetat intensivt med det nya uppdraget att 
bygga Nationella läkemedelslistan. Båda uppgifterna innebar en omfattande rekrytering av nya 
medarbetare. 

Vi har kommit en god väg i arbetet med att tillsammans bygga en ny myndighet med ett hundratal 
nya medarbetare, nya uppdrag och arbetssätt såväl inom drift och utveckling av register och e-
hälsotjänster som inom den mer stödjande delen av vår verksamhet. 

Goda samtal och samverkan med våra samarbetspartners är viktiga steg i rätt riktning för att på ett 
kraftfullt sätt kunna stödja Vision e-hälsa 2025 och för att bli en attraktiv arbetsgivare. 

För att utveckla styrningen av verksamheten och stärka myndighetens roll inom rättsområdet, har vi 
under året inrättat stab och rättsavdelning samt rekryterat en rättschef. I och med det är 
ledningsgruppen fulltalig – ett viktigt led i att skapa en modern, stabil och rättssäker myndighet. 

Under året har säkerhetsfrågorna fått fortsatt ökad uppmärksamhet på E-hälsomyndigheten och vi 
vill förstärka även inom det området under det kommande året. 

För mig som ansvarig chef är den statliga värdegrunden alltid i fokus. I vår ambition att stärka en 
god myndighetskultur arbetar vi med värderingsfrågorna både på enhets- och ledningsnivå. 

Mycket arbete återstår ännu för att formera en välfungerande myndighet på två orter, men nu är 
grunden lagd. 

Jag är mycket glad över det förtroende som visas oss från uppdragsgivare, styrelse och olika 
samarbetspartners. Att så många nya kompetenta medarbetare har valt E-hälsomyndigheten som 
arbetsgivare gör mig stolt och fylld av tillförsikt. 

Under 2019 ska vi fortsatt fokusera på att utveckla vår verksamhet till nytta för e-hälsan och 
därmed medborgarna i Sverige. Tillsammans skapar vi bättre hälsa. 


#Resultatredovisning 

#Uppdrag enligt instruktion 

E-hälsomyndigheten ska ansvara för register och it-funktioner som öppenvårdsapotek och 
vårdgivare behöver ha tillgång till för en patientsäker och kostnadseffektiv läkemedelshantering. 
Myndigheten ska vidare samordna regeringens satsningar på e-hälsa samt övergripande följa 
utvecklingen på e-hälsoområdet. 

Myndigheten ska särskilt: 

* ansvara för de register som anges i lagen (1996:1156) om receptregister och lagen 
(2005:258) om läkemedelsförteckning 
* utfärda intyg som visar att den som ansöker om tillstånd att bedriva detaljhandel med 
läkemedel till konsument uppfyller de förutsättningar för tillståndet som föreskrivs i 2 kap. 
6 § 5–7 lagen (2009:366) om handel med läkemedel 
* vid behov genomföra kontroller av det elektroniska system för direktåtkomst till uppgifter 
hos myndigheten som en tillståndshavare ska ha enligt 2 kap. 6 § 6 lagen om handel med 
läkemedel 
* förmedla ersättning från landstingen till öppenvårdsapoteken enligt vad som sägs i 
förordningen (2002:687) om läkemedelsförmåner m.m. 
* förvalta, framställa och tillhandahålla nationell läkemedelsstatistik 
* tillhandahålla ett system för analys av läkemedelsstatistik 
* ansvara för ett nationellt register över elektroniska recept för djur 
* ansvara för ett nationellt produkt- och artikelregister över läkemedel, förbrukningsartiklar 
och livsmedel som ingår i högkostnadsskyddet 
* ansvara för ett nationellt register över sortiments- och leveransinformation avseende 
dosdispenserade läkemedel 
* tillhandahålla ett elektroniskt expertstöd till öppenvårdsapoteken i syfte att öka säkerheten 
vid expediering av läkemedelsrecept. 

#Mål och återrapporteringskrav 

#Register och it-funktioner avseende läkemedelshantering 

E-hälsomyndigheten har tillhandahållit register och tjänster till vårdgivare och apoteksaktörer för att 
bidra till en patientsäker läkemedelshantering. Ett exempel på det är det elektroniska expertstödet 
EES. Landets apotek genomförde under 2018 nära 5,2 miljoner analyser med hjälp av EES vilket är 
en fördubbling jämfört med år 2017. På apoteket analyserar farmaceuten eventuella signaler om risk 
för läkemedelskrockar, olämpliga läkemedel eller feldoseringar. Det här gör att olämpliga 
förskrivningar kan upptäckas. Ett annat exempel är myndighetens register för att hantera de 
elektroniska recepten. Åtkomsten till registren har varit fortsatt mycket god med minst 99 procents 
tillgänglighet. 

#Informationssäkerhetsarbete 

Under 2018 uppdaterades informationssäkerhetspolicyn och riktlinje för informationssäkerhet samt 
tillhörande styrande dokument och dess processer. Myndighetens processer för systematiskt 
informationssäkerhetsarbete består av informationskartläggning, informationsklassning, riskanalys, 
åtgärd och uppföljning. Förvaltningsledarna har i verksamhetsplanen 2018 tagit höjd för 
säkerhetsanalyser samt genomgått anpassad informationssäkerhetsutbildning. 

Myndigheten har under 2018 anställt fyra it/informationssäkerhetsexperter med särskild kompetens 
att leda, styra och stödja verksamheten i det systematiska informationssäkerhetsarbetet. Samtliga 
system, produkter och tjänster analyseras och dokumenteras, en process som pågår kontinuerligt. 

Myndighetens ledningssystem för informationssäkerhet (LIS) har granskats av tillitsfederationen 
Sambi samt av internrevisorn på myndigheten. I båda granskningarna är resultatet positivt, 
myndigheten har ett fungerande LIS och de förbättringsmöjligheter som konstaterats fångas upp i 
det fortsatta arbetet. 

Myndighetens arbete med GDPR-anpassningen fortsatte under 2018 för att den 25 maj uppnå en 
kontrollerad och acceptabel nivå. Samtliga medarbetare har genomgått GDPR-utbildning genom e-
learning och information på möten etcetera. 

Som en följd av omlokaliseringen till Kalmar har närmare ett hundratal personer anställts under året 
och genomgått informationssäkerhetsutbildning som en del av myndighetens 
introduktionsprogram. 

Under 2018 har myndigheten på regeringens uppdrag utrett konsekvenserna av om myndigheten 
blir en så kallad bevakningsansvarig myndighet. Om så blir fallet ökar säkerhetsarbetet i omfattning 
i syfte att uppnå ökad tillgänglighet vid allvarliga samhällsstörningar och kriser. 

Arbetet med att utveckla Nationella läkemedelslistan påbörjades 2018. Läkemedelslistan blir ett nytt 
register som innehåller känsliga personuppgifter och omfattas därför av mycket höga krav på 
informations- och cybersäkerhet. Under 2018 har två större säkerhetsanalyser genomförts i syfte ett 
säkerställa och skydda registrets grundläggande funktioner och personuppgifter. 

#Upphandling 

E-hälsomyndigheten har under 2018 inte ställt krav på kollektivavtalsliknande villkor vid någon 
upphandling över tröskelvärdet. Myndigheten har endast gjort ett fåtal upphandlingar över 
tröskelvärdet 2018. Under förarbetet till dessa upphandlingar har myndigheten gjort bedömningen 
att branscherna som upphandlats har låg risk för att inte ha kollektivavtal eller liknande villkor för 
sina anställda.