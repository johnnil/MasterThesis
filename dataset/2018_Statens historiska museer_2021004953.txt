#Inledning 2018

Statens historiska museer kan blicka tillbaka 
på ett intensivt och spännande första år som 
ny myndighet. Ett år som präglats av ett starkt 
förändringsfokus. Dels på grund av det av 
riksdagen beslutade myndighetssammangåen-
det och dels på grund av egna tidigare initierade 
utvecklingsprojekt.

Arbetet med samgåendet, som medfört 
ökade krav på medarbetarna inom organisa-
tionen, har genomförts utan extra resurser och 
inneburit en genomgripande omorganisation, 
nya arbetsformer och en ny gemensam 
inriktning. Viljan och ambitionen att samverka 
är hög inom myndigheten och tillsammans med 
skyddsombud och fack pågår ett arbete med att 
skapa så goda förutsättningar som möjligt för 
att tillvarata medarbetares och verksamhetens 
behov. Men arbete återstår för att få alla att 
känna sig hemma i den nya organisationen och 
få alla processer och rutiner på plats.

Ett första steg i arbetet för att stärka och 
utveckla den nya myndigheten togs under året 
genom att ta fram en gemensam inriktning. Alla 
medarbetare har varit med att lägga grunden 
för innehållet och har på olika sätt involverats 
i inriktningens olika delar, från vision till 
spelregler. Den nya inriktningsplanen har bildat 
utgångspunkt för verksamhetsplaneringen för 
2019. 

Inom myndigheten hade en rad olika stora 
utvecklingsprojekt redan påbörjats före sam-
gåendet. På Livrustkammaren och Skoklosters 
slott produceras nya basutställningar och på 
Historiska museet har arbetet startat med en ny 
vikingautställning. Denna tar sin utgångspunkt 
i de två internationellt mycket populära 
vandringsutställningarna We call them Vikings. 
Livrustkammarens nya utställning bygger 
på samlingarna från Gustav Vasa till nutid. 
Populära, välkända föremål och aldrig tidigare 
utställda objekt kommer att visas på nya sätt 
och med nya perspektiv.

För att skapa bättre ekonomiska förutsätt-
ningar för myndigheten på lång sikt pågår flytten 
av Kungl. Myntkabinettet till kvarteret Krubban 
på Östermalm i Stockholm. I samband med 
nedpackningen av samlingen sker en omfat-
tande dokumentation, parallellt med ett varu-
märkesarbete och planering av nya utställningar. 
Flytten samt myndighetssammanslagningen 
har också påverkat de sedan tidigare planerade 
renoveringarna av kontorslokalerna som pågått 
under året.

Trots att flera av våra museer har haft 
betydande delar av sina utställningar stängda 
för ombyggnad har de erbjudit en bred publik 
verksamhet. Besöksundersökningarna har 
visat att besökarna är fortsatt mycket nöjda och 
museibutikerna uppvisar ett positivt resultat. 
Några verksamheter har också ökat antalet 
besökare, på Historiska museet har till exempel 
verksamhetsbesöken ökat med 54 procent och 
på Tumba bruksmuseum med tio procent under 
2018. 

Genom digital förmedling, via myndighetens 
olika webbplatser, globala digitala plattformar 
och via sökmotorer kan verksamheten och 
samlingarna nå ut till en bredare publik. Tillgäng-
ligheten till det kulturarv myndigheten förvaltar 
ökar och nya möjligheter ges till förmedling av  
samlingar, miljöer och program. Under året har 
fyra digitala utställningar tillkommit samt en 
3D-skanning av Hallwylska museets paradvå-
ning, vilket möjliggör ett besök utan att fysiskt 
vara på plats på museet. 

Statens historiska museer har under ett 
antal år aktivt arbetat med att förbättra sin 
samlingsförvaltning. Arbetet har skett inom båda 
de tidigare myndigheterna och har fått positiva 
effekter trots stora utmaningar. Det komplexa 
arbetet med att sammanföra myndighetens olika 
föremålsdatabaser till ett gemensamt samlings-
förvaltningssystem har under året påverkat det 
löpande arbetet. En annan utmaning rör de stora 
behov av konservering som både den arkeolo-
giska och kulturhistoriska samlingen uppvisar.

Mycket glädjande är att Statens historiska 
museer, som första museimyndighet i Sverige, 
erhållit ett anslag från Getty Foundation i USA. 
Medlen ska gå till att arrangera en kurs på 
Skoklosters slott för att utbilda konservatorer 
och kuratorer i konservering av måleri på duk. 
Behovet av konserveringsinsatser för måleriet 
på Skoklosters slott är omfattande.

Det pågående utvecklingsarbetet hos 
Arkeologerna har under året fortsatt att stärka 
verksamheten. Flexibilitet i kombination med 
ett hårt arbete gav ett positivt resultat för 2018. 
Därmed har den arkeologiska uppdragsverk-
samheten uppvisat ett positivt resultat under tre 
av de fyra år som verksamheten har bedrivits 
inom myndigheten. Under året har även ett stort 
antal visningar och andra förmedlingsaktiviteter 
kopplade till Arkeologernas uppdrag genomförts. 

Statens historiska museer har ett viktigt 
uppdrag och ska utifrån det bygga en ledande 
myndighet med flera starka varumärken. Alla 
som arbetar på Statens historiska museer har 
under året varit med och bidragit till utvecklingen 
av den nya myndigheten. Jag vill därför framföra 
ett stort tack till mina medarbetare för den 
uthållighet och professionalism de har visat i alla 
delar av verksamheten.


#Resultatredovisning

Statens historiska museer är en statlig myndighet 
som sedan den 1 januari 2018 omfattar Stiftelsen 
Hallwylska museet, Historiska museet, Kungl. 
Myntkabinettet, Livrustkammaren, Skoklosters 
slott och museiverksamheten vid Tumba bruks-
museum samt Arkeologerna. 

Med anledning av samgåendet mellan 
Statens historiska museer och myndigheten 
Livrustkammaren, Skoklosters slott med 
Stiftelsen Hallwylska museet har årsredovis-
ningens upplägg förändrats och prestationer, 
volym- och kvalitetsmått setts över. Därmed är 
årsredovisningen 2018 för Statens historiska 
museer inte fullt ut jämförbar med de två tidigare 
myndigheternas årsredovisningar för 2017 och 
2016.