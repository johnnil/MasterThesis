#REKTORS FÖRORD 

2017 har varit ytterligare ett år då GIH:s ställning har stärkts. Anslagen har ökat inom 
utbildning, vilket visar att våra uppdragsgivare ser GIH:s betydelse inom området idrott, 
fysisk aktivitet och hälsa. Det faktum att GIH under innevarande budgetår lyckats fylla de 
nya utbildningsplatserna visar också att förtroendet är välförtjänt. 
 
GIH har, som enda högskola i landet, idrott, fysisk aktivitet och hälsa som sitt 
forskningsområde vilket är flervetenskapligt till sin karaktär. Forskningen vid GIH är 
framgångsrik, vilket bland annat illustreras av att högskolans forskare under 2017 har 
erhållit en rad externa forskningsbidrag. Under året har också ytterligare forskningsbidrag 
från KK-stiftelsen erhållits i samverkan med externa partners. Uppdragsforskning beställd 
från andra statliga myndigheter och idrottsrörelsen står också för en betydande del av 
bidragsintäkterna, som totalt sett också ökat under året. 
 
Den vetenskapliga produktionen fortsätter att vara hög, och den internationella 
genomslags-kraften av forskningen som bedrivs på GIH reflekterades i att GIH har Sveriges 
högsta andel artiklar som placerar sig bland de tio procent mest citerade. 
 
GIH:s viktigaste avnämare i samhället är skolan, idrotten och delar av hälso- och 
sjukvården. Avnämarperspektivet återfinns i all utbildning vid lärosätet, bland annat 
genom att verksamhetsförlagd utbildning förekommer i alla program.  
 
Våra utbildningar leder till yrken där det i framtiden finns stort behov av arbetskraft. Ett 
sådant yrke är lärare i specialidrott för gymnasieskolan. Det saknas i princip examinerade 
specialidrottslärare vid samtliga Riksidrottsgymnasier och Nationella idrottsgymnasier i 
Sverige. Behovet av grundlärare med ämneskompetens i idrott och hälsa är också stort. 
2016 inledde därför GIH en satsning på sådan utbildning tillsammans med Stockholms 
universitet och Södertörns högskola.  
 
Sammantaget har 2017 varit ett framgångsrikt år för GIH med en ekonomi som uppvisar 
överskott, ökade prestationsgrader för våra studenter och fortsatt högrelevant forskning. Ett 
dilemma är dock den tid som det tar att rekrytera personal vilket leder till ett oplanerat 
överskott i ekonomin som kommer att försvinna när utannonserade tjänster är besatta. 
Samtidigt innebär det att GIH kan se framtiden an med stor tillförsikt.  
 
Jag är stolt och glad över GIH:s utveckling. 
 

#KVALITET I UTBILDNING OCH FORSKNING 

Ansvaret för kvaliteten i utbildning och forskning är delegerat av rektor till GIH:s kollegiala 
organ, grundutbildningsnämnden (GUN) och forsknings- och forskarutbildnings-
nämnden (FFN). 
 
GUN ansvarar för kvaliteten i utbildningen på grund- och avancerad nivå. Innebörden är 
att GUN fastställer utbildningsplaner och kursplaner inom program och fristående kurser, 
samt beslutar om examinatorer, lokala bestämmelser för examen och inrättande av 
huvudområde. Utveckling och utvärdering av programutbildning samt säkerställande att 
de i utbildningsstrategin framtagna kvalitetsindikatorerna följs upp är också GUN:s ansvar. 
Under 2017 har GUN arbetat utifrån fastställd verksamhetsplan och därvid uppfyllt målen 
i densamma, såsom fastställande av examinatorer, uppföljning av kursrapporter med 
vidhängande självvärderingar. 
 
FFN ansvarar för kvaliteten i forskning och utbildning på forskarnivå. I enlighet med 
GIH:s forskningsstrategi fördelas statsanslaget för forskning och utbildning på forskarnivå 
utifrån prestation, vilket ska stärka kvaliteten inom forskningen på GIH. Vetenskaplig 
publicering har ett tydligt genomslag vid fördelningen av GIH:s interna forskningsmedel. 
Även erhållna externa forskningsanslag samt handledning inom utbildning på forskarnivå 
utgör grunderna för forskningstid inom ramen för anställningen för lektorer. GIH:s medel 
för internationellt forskarutbyte har som föregående år fördelats efter en bedömning med 
extern granskning. Beredningen av forskningsbudgeten genomfördes i enlighet med den 
fokusprioritering som fastställdes 2015. 
 
Ett särskilt prioriterat arbete inom kvalitetsarbetet för utbildning på forskarnivå utgjordes 
av framställandet, tillsammans med GUN, av gemensamma riktlinjer för utbildningar på 
grund-, avancerad och forskarnivå. GUN och FFN har under året arbetat fram och 
fastställt fyra dokument som innefattar riktlinjer för kvalitetsarbetet gällande 
studentutvärderingar, kurser, program, examina, huvudområde och ämne. 
 
Nämndarbetet har under året präglats av utarbetande av GIH:s kvalitetspolicy och system 
för kvalitet enligt det nya nationella kvalitetssäkringssystemet för högre utbildning. Arbetet 
har bedrivits gemensamt för GIH och har genomförts dels i kvalitetsrådet, dels i 
nämnderna, med särskilt fokus på varje nämnds ansvarsområden.  
 
Representanter vid GIH har aktivt deltagit vid universitetskanslersämbetets konferenser, 
informationsmöten, svarat på remisser och följt arbetet med ett nytt nationellt 
kvalitetssäkringssystem för högre utbildning.  