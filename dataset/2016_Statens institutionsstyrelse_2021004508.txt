#Generaldirektörens förord

Statens institutionsstyrelse, SiS, bedriver individuellt anpassad tvångsvård för ungdomar 
med psykosociala problem och för vuxna med missbruk. Vi gör det i samverkan med den 
kommunala socialtjänsten när insatser på frivillig grund inte räcker till. Vi har även 
uppdraget att verkställa påföljden sluten ungdomsvård. SiS står under tillsyn av bland andra 
Inspektionen för vård och omsorg, Justitieombudsmannen, Skolinspektionen och 
Arbetsmiljöverket. 

Verksamheten i en myndighet kan mätas på många olika sätt. Ekonomin ska vara i balans, 
uppställda mål ska nås och man ska leva upp till de allmänna förväntningar som finns. I 
många verksamheter är dagarna förutsägbara och det är "business as usual". Så är det inte 
för oss. Ingen dag är den andra lik och 2016 blev ett år som bjöd på mycket stora utmaningar. 

För oss inom SiS är ett påtagligt verksamhetsmått att våra institutioner varit fullbelagda. 
Hela året. Efterfrågan på våra tjänster har varit helt exceptionell. Det har ställt mycket stora 
krav på alla medarbetare att hela tiden sköta sina åtaganden gentemot klienter och 
ungdomar med ett aldrig sinande engagemang. Varje dag och på varje avdelning. 

Jag kan konstatera att vi har åstadkommit väldigt mycket för att möta placerade ungdomars, 
vuxna klienters och socialtjänstens behov.  

Öppenhet och tydlig dialog är extra viktigt i ett svårt läge. Under året har vi arbetat med vår 
service till socialtjänsten på alla nivåer inom SiS. Det är viktigt för att så snabbt som möjligt 
hitta gemensamma vägar framåt, både på ett övergripande plan och i enskilda 
individärenden. Vi har infört elektronisk platsansökan med service hela dygnet, som snabbt 
blivit ett uppskattat verktyg för korrekta och rättsäkra placeringar.  

Ibland måste man vara öppen för okonventionella och kreativa lösningar. Den kreativiteten 
finns hos SiS medarbetare och varje dag hittar vi lösningar på problem och behov hos våra 
placerade unga och vuxna. Samtidigt är det i ett utsatt läge kanske extra viktigt att ha en 
genomtänkt strategisk plan och att se den planen som ett stöd. 

SiS strategiska plan har varit ett gott stöd under året. Det strategiska området Uppdrag har 
varit i högsta grad prioriterat. SiS ungdomshem Berga i Helsingborg invigdes i maj efter bara 
några månaders förberedelser. Vi har kunnat utöka med hela avdelningar och enstaka 
platser på andra institutioner. Vi har arbetat för att tydligare konkretisera interna vårdkedjor 
som genom ökad genomströmning frigör platser. 

Det strategiska området Medarbetare spelar en central roll för att vi ska kunna fullgöra vårt 
viktiga samhällsuppdrag och erbjuda de platser socialtjänsten behöver. Under året har vi 
gjort stora ansträngningar för att rekrytera nya, men också behålla våra nuvarande, 
medarbetare med rätt kompetens. Vi har tvingats att tillfälligt justera våra interna 
kompetenskrav samtidigt som vi faktiskt lyckats hävda oss i konkurrens med andra 
vårdgivare. 

Inom området Arbetssätt har vi arbetat för att säkerställa likvärdig verksamhet oavsett 
institution. Inom LVM-vården har det bland annat inneburit en satsning för att förhindra att 
droger smugglas in på institutionen. En självklarhet kan man tycka, men för oss är det varje 
dag tydligt att drogerna är en mäktig motståndare. Inom ungdomsvården har vi fått en ny 
och modern skolorganisation på plats som erbjuder alla ungdomar likvärdiga möjligheter till 
utbildning. 

Att visa Resultat av våra insatser är en strategiskt viktig uppgift. De ungdomar och vuxna
klienter som placeras hos SiS har oftast haft en lång rad insatser i olika öppna verksamheter. 
Under året har vi sjösatt ett nytt system för att på individnivå redovisa vilka insatser som 
faktiskt genomförts på institutionen. Det kommer att underlätta de placerades möjlighet att 
faktiskt skapa förändring i sina liv. 

Ett av våra ungdomshem fick under året allvarlig kritik av Inspektionen för vård och 
omsorg, IVO. För att garantera vårdens kvalitet har vi genomfört stora förändringar i 
verksamheten. För mig var det en självklarhet eftersom vi alltid måste garantera ett 
rättssäkert och respektfullt bemötande. 

2016 har varit ett år utan motsvarighet i SiS historia. Trots ständigt hög beläggning, och 
utmaningar som det allmänt ansträngda läget inom social verksamhet, har vi lyckats 
genomföra vårt uppdrag. Medarbetarnas engagemang har varit en av nycklarna och 
samverkan med socialtjänsten en annan. En tredje nyckel har varit att vi haft en genomtänkt 
plan att förlita oss till. 

Vi lever i en föränderlig och omvälvande tid. Det är med spänning och tillförsikt vi möter ett 
nytt år. SiS kommer att fortsätta att vara en plats för förändring. 


#Samlad bedömning

De tre senaste åren har efterfrågan på platser hos SiS varit mycket stor. Under året har vi 
vidtagit flera åtgärder för att utöka kapaciteten och därmed fullgöra vårt samhällsuppdrag – 
att anvisa plats omedelbart. Vi har också fortsatt våra insatser för att informera SKL och 
socialtjänsten om beläggningssituationen och våra kapacitetsökningar. 

Konkurrensen om SiS kärnkompetenser har varit fortsatt stor under året och det har varit 
svårt att rekrytera till vissa tjänster. För att kunna konkurrera om kompetenser har vi avsatt 
särskilda lönemedel för yrkesgrupperna lärare och behandlingsassistenter. Vi har under året 
också arbetat med att synliggöra SiS som en attraktiv arbetsgivare genom tillsättande av så 
kallade yrkesambassadörer, vilka ska företräda vår myndighet vid rekryteringsmässor.  

Vår kapacitetsökning har resulterat i ökade kostnader för personal, lokaler och drift. För året 
redovisade SiS ett underskott på 36 mnkr för den avgiftsfinansierade verksamheten och 
ackumulerat uppgår underskottet till minus 54 mnkr. För den anslagsfinansierade 
verksamheten redovisades ett underskott med 40 mnkr och ackumulerat ett underskott på 34 
mnkr. Detta innebär att SiS tar med sig ett stort underskott till nästa år. Vi, liksom ESV, har 
konstaterat att våra finansieringsvillkor inte gör det möjligt att finansiera en växande 
verksamhet utan att vårt anslag höjs i samma takt som kostnaderna ökar. Vi har en 
diskussion med regeringen om vår finansieringsmodell.  
 
#Ungdomsvård

Det har varit en stor efterfrågan på platser inom ungdomsvården och en orsak till det är den 
fortsatta ökningen av ensamkommande barn och ungdomar. Var tredje pojke inom SiS 
ungdomsvård var ensamkommande under 2016 jämfört med var femte pojke 2014.  Det har 
också varit svårigheter med genomströmningen av ungdomar när SiS platser varit upptagna 
av ungdomar där syftet med vården redan uppfyllts. Sammantaget har detta påverkat våra 
möjligheter att anvisa plats omedelbart och har lett till att andelen pojkar som placerats 
omgående har minskat för tredje året i rad. Däremot har andelen flickor som kunnat placeras 
omgående varit högre jämfört med föregående år, vilket beror på att köerna varit kortare för 
flickor.     

Trots den höga beläggningen har ungdomarnas upplevelse av vården varit övervägande 
god. En hög andel känner sig trygga på institutionerna och en större andel än tidigare har 
känt sig delaktiga i planeringen av behandlingen.  

Antalet ungdomar som har frigivits från sluten ungdomsvård har varit högre än föregående 
år. Den genomsnittliga strafftiden var nästan en månad längre jämfört med 2015.  

Med anledning av att SiS nu i princip omfattas av hela skollagen har det under året pågått ett 
genomgripande utvecklingsarbete inom vår skolverksamhet. Vid SiS samtliga skolenheter 
har rektorer tillsatts och en rutin för skolans systematiska kvalitetsarbete har tagits fram. SiS 
har en central timplan för att erbjuda 23 timmars undervisning och faktiskt utfall visar att vi 
inte når upp till det. Vi behöver därför fortsätta att arbeta med att öka antalet skoltimmar. 

Arbetet med modellen för en sammanhållen skolgång, SiSam, har fortsatt. I slutet av året 
hade SiS tecknat SiSam-avtal med 49 kommuner. 

#Missbruksvård 

Efterfrågan på tjänster inom missbruksvården har varit på en hög nivå de senaste tre åren, 
men i år var den något lägre jämfört med 2015. En oväntad nedgång i efterfrågan på platser 
kom under våren och beläggningen sjönk tillfälligt.  

Under året har våra klienter haft möjlighet till läkemedelsassisterad behandling vid 
opioidberoende vid två av våra institutioner. SiS ansvarar inte för att erbjuda och ordinera 
behandlingen, men samverkar med läkare som ordinerar detta. Det har också funnits 
möjlighet att få behandlingen påbörjad vid andra institutioner. 

En övervägande andel av klienterna har uppgett att de känt sig trygga på LVM-hemmen och 
att de har fått ett bra bemötande vid ankomsten. En stor andel har också ansett att 
motivationen att bli drogfri har ökat under vistelsen hos SiS. 

Andelen som har vårdats enligt 27 § LVM har ökat något jämfört med föregående år.  Denna 
vård är dock frivillig och alla klienter väljer inte det alternativet. 

Sammantaget är vår bedömning att vi under året vidtagit åtgärder för att klara vårt uppdrag, 
men ser ett fortsatt behov av att bygga ut kapaciteten. 


#Om SiS

Statens institutionsstyrelse, SiS, bedriver individuellt anpassad tvångsvård med stöd av 
lagen (1990:52) med särskilda bestämmelser om vård av unga (LVU) och lagen (1988:870) om 
vård av missbrukare i vissa fall (LVM). SiS ansvarar också för verkställigheten av sluten 
ungdomsvård enligt lagen (1998:603) om verkställighet av sluten ungdomsvård (LSU). SiS 
kan också ta emot ett mindre antal ungdomar och klienter för frivillig vård enligt 
socialtjänstlagen (2001:453).  

SiS får sitt uppdrag från regeringen via myndighetens instruktion och regleringsbrev. 
SiS ansvarar för sådana hem som avses i 12 § LVU (särskilda ungdomshem) samt i 22 och 23 
§§ LVM (LVM-hem).  

Myndigheten ska särskilt svara för planering, ledning och drift av de särskilda 
ungdomshemmen och LVM-hemmen, anvisning av platser till hemmen, ekonomisk 
styrning, resultatuppföljning och kontroll. Vidare ansvarar myndigheten för 
metodutveckling, forskning, uppföljning av vårdresultat samt utvecklingsarbete.  

Myndigheten ska utforma sin verksamhet så att den utgår från flickors och pojkars samt 
kvinnors och mäns villkor och behov. Vi ska inför beslut eller andra åtgärder som kan röra 
barn bedöma konsekvenserna för barn och ta särskild hänsyn till barns bästa. Verksamheten 
ska också bedrivas utifrån ett brukarperspektiv.  
 
SiS ska genom samverkan med andra myndigheter och övriga aktörer verka för att brukarna 
får en sammanhållen vård.  
 
Hälso- och sjukvård ingår inte i SiS uppdrag, men myndigheten bedriver viss hälso- och 
sjukvård och är därmed vårdgivare. Som vårdgivare ansvarar myndigheten för att den 
hälso- och sjukvård SiS bedriver ska följa gällande lagar och föreskrifter. 

#Vår organisation

SiS är en enrådighetsmyndighet vilket innebär att myndigheten leds av en myndighetschef, 
generaldirektör, som ansvarar för myndighetens verksamhet. SiS har även ett insynsråd, vars 
medlemmar utses av regeringen.  

SiS är indelat i tre verksamhetsområden: SiS ungdomsvård norr, SiS ungdomsvård söder och 
SiS missbruksvård. Varje verksamhetsområde har ett kontor som ansvarar för planering och 
uppföljning av verksamheten och som stödjer institutionerna. Huvudkontoret ansvarar för 
övergripande frågor, samordning och normering samt är ett stöd till verksamhetsområdena. 
Vid huvudkontoret finns också internrevisionen. Generaldirektören har till sitt stöd en 
ledningsgrupp bestående av verksamhetsdirektörerna och avdelningsdirektörerna.