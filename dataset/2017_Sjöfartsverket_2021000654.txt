#FÖRVALTNINGSBERÄTTELSE 

#Sjöfartsverkets uppdrag och styrmodell 

Sjöfartsverket är ett tjänsteproducerande affärsverk inom transportsektorn som lyder under 
Näringsdepartementet. Verksamheten fastställs i regeringens förordning (2007:1161) med 
instruktion för Sjöfartsverket. Genom sina kärnverksamheter bidrar myndigheten till att de av 
riksdagen beslutade transportpolitiska målen på sjöfartsområdet kan uppfyllas. Det övergripande 
målet för svensk transportpolitik är att säkerställa en samhällsekonomiskt effektiv och långsiktigt 
hållbar transportförsörjning för medborgare och näringsliv i hela landet. Sjöfartsverkets 
kärnverksamheter är att tillhandahålla farleder och sjögeografisk information, lotsa fartyg till och 
från hamn, säkerställa system för att navigera rätt och undvika olyckor, hålla hamnarna vinteröppna i 
hela landet, erbjuda sjömän en meningsfull fritid samt att bistå dem som hamnar i nöd, både till sjöss 
och i luften. Sjöfartsverket säkerställer att sjöfarten kan pågå dygnet runt, året om. 

Under det övergripande transportpolitiska målet har regeringen satt upp funktionsmål och 
hänsynsmål som ska uppfyllas genom fokus på tillgänglighet, säkerhet och hälsa samt generationsmål 
för miljö och miljökvalitet. Det finns idag sju preciseringar av funktionsmålet, varav en är att 
kvaliteten för näringslivets transporter ska förbättras och stärka den internationella 
konkurrenskraften, en inriktning som är belyst i Sjöfartsverkets strategiska mål. Generationsmålet 
vägleder Sjöfartsverket och implementeras genom våra fastställda strategiska mål medan 
miljökvalitetsmålen implementeras genom våra taktiska och operativa mål – en modell som tar 
avstamp i de tre hållbarhetsdimensionerna socialt, ekologiskt och ekonomiskt.  

Sjöfartsverket arbetar i en matrisorganisation med ett kvalitets- och miljöledningssystem som ger 
förutsättningar för en ändamålsenlig styrning av verksamheten. Med utgångspunkt i 
huvudprocesserna ska fokus ligga på hur myndigheten arbetar och att det arbetas med rätt saker.  

Sjöfartsverkets styrmodell har en mål- och resultatorienterad inriktning där utgångspunkten är att 
perspektiv av strategisk vikt för verksamheten följs upp löpande och vägleder myndigheten att sätta 
prioriterade och mätbara mål. Genom att precisera målen i styrkort knyts vision och övergripande 
strategier till verksamhetens uppdrag, operativa mål och förbättringsaktiviteter. Under 2017 
fastställdes en ny policy för intern styrning och kontroll av Sjöfartsverkets styrelse. Under året har 
Sjöfartsverket fortsatt att förbättra myndighetens ledningssystem. Under en treårsperiod (2015–
2017) har alla Sjöfartsverkets verksamheter genomgått förbättringsdagar (interna kvalitets- och 
miljörevisioner). Samtliga verksamheter och samtliga av standardernas krav har hanterats under 
treårsperioden. Under andra halvåret av 2017 har många av Sjöfartsverkets medarbetare aktivt 
arbetat med myndighetens strategiska inriktning. I november 2017 gick startskottet för 
Framtidsprogrammet, som är ett strategiskt utvecklingsarbete som syftar till att skapa ett stabilt och 
hållbart Sjöfartsverk över tid, initierat av generaldirektör Katarina Norén.   

#Sjöfartsverkets ledning och styrelse

Sjöfartsverkets styrelse utses av regeringen och är ansvarig för verksamheten. Generaldirektören 
(GD) ansvarar för den löpande verksamheten enligt de riktlinjer och beslut som styrelsen fattar.  

GD utgör tillsammans med cheferna för de olika staberna och avdelningarna Sjöfartsverkets 
ledningsgrupp. Ledningsgruppen bistår GD i ledningen och utvecklingen av verksamheten. 

Sjöfartsverkets styrelse fick ny ordförande den 1 juli 2017, då Olle Sundin efterträdde Jan Sundling. 
Samma datum tillträdde Katarina Norén som ny GD. Styrelsen består, förutom ordföranden, av elva 
ordinarie ledamöter varav tre personalrepresentanter. 

Arbetet i styrelsen har under året bedrivits enligt den fastställda uppgiftsfördelningen mellan styrelse 
och GD. Styrelsen har hållit fem möten och har vid dessa beslutat om års- och delårsbokslut, 
hållbarhetsredovisning, treårsplan och budget samt fastställt den övergripande verksamhetspolicyn, 
finanspolicyn och policyn för intern styrning och kontroll. Vid varje ordinarie sammanträde har GD:s 
verksamhetsuppföljning till styrelsen föredragits och diskuterats. 

Ekonomin och den finansiella ställningen har varit en central fråga under året. Arbetet under hösten 
2017 har främst varit inriktad på en plan för långsiktig ekonomi samt arbete med att ta fram en 
strategi för Sjöfartsverket med fokus på år 2027. I november genomfördes det årliga 
strategiseminariet där inriktningen för dessa två frågeställningar fastställdes. 

#Koncernbolagen  

Sjöfartsverket Holding AB (556727-4567) är ett helägt dotterbolag till Sjöfartsverket. Bolaget har två 
dotterbolag: SMA Maintenance AB (556760-0126) och SMA Helicopter Rescue AB (556079-5162).  

SMA Maintenance AB utför tekniskt underhåll av Sjöfartsverkets räddningshelikoptrar. Bolaget är av 
Transportstyrelsen godkänd underhållsverkstad av luftfartyg i enlighet med Europeiska 
Luftfartsmyndighetens regelverk EASA part-145 med tillståndsnummer SE.145.0136. Bolaget har 
kapacitet att inom ramen för detta tillstånd bedriva helikopterunderhåll på typerna AgustaWestland 
AW139 samt Sikorsky S76. Bolaget har som främsta fokus att säkerställa hög teknisk tillgänglighet i 
sjö- och flygräddningssystemet genom effektivt underhåll av Sjöfartsverkets räddningshelikoptrar. 
Verksamheten bedrivs från sju orter: Göteborg, Umeå, Norrtälje, Visby, Ronneby, Kiruna samt Billund 
i Danmark. Huvudkontor inklusive organisation för tungt helikopterunderhåll är lokaliserat på Säve 
flygplats utanför Göteborg. Rörelseresultatet för 2017 uppgår till knappt 0,6 mkr, vilket motsvarar en 
vinstmarginal på drygt 1 procent. Likviditeten i bolaget är stabil. Sjöfartsverkets styrelse har fattat ett 
inriktningsbeslut om ökad samverkan med andra myndigheter kring helikopterunderhåll, vilket på 
sikt kan komma att påverka verksamheten i SMA Maintenance. 

I Sjöfartsverket Holding AB och SMA Helicopter Rescue AB bedrivs ingen verksamhet. SMA Helicopter 
Rescue AB kommer att likvideras under 2018. Styrelseordförande i Sjöfartsverket Holding AB är 
Sjöfartsverkets ställföreträdande GD Ove Eriksson. Styrelseordförande i SMA Maintenance AB är 
rederidirektören Peter Fyrby, medan styrelseordförande för SMA Helicopter Rescue AB är direktören 
för Styrning och Planering Noomi Eriksson. 