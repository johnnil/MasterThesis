#Generaldirektören har ordet… 

Det finns många offentliga verksamheter som är duktiga på digitalisering och som har 
kommit långt i sin utveckling men det finns också många som precis har startat. DIGG 
startade sin verksamhet den 1 september och vi har under årets sista fyra månader börjat 
fylla vår roll att samordna och stödja den förvaltningsgemensamma digitaliseringen. Målet 
är att den offentliga förvaltningen ska bli mer effektiv och ändamålsenlig. För att skapa 
verklig nytta i Sverige så behöver vi arbeta tillsammans - digitalisering är en lagsport! 

DIGG ska skapa basen som alla kan bygga vidare på och dessutom stödja i hur man 
utvecklar verksamheten med hjälp av teknikens möjligheter. Myndigheten har ansvar för 
viktiga delar i den förvaltningsgemensamma digitala infrastrukturen. Under hösten har vi 
haft slutleverans av det nationella införandet av eIDAS-förordningen, vilket har inneburit 
att en svensk eIDAS-nod för inloggning med utländsk e-legitimation i svenska e-tjänster 
nu är etablerad. En annan viktig del är att DIGG i början av september fick ansvaret för 
att samordna två regeringsuppdrag som involverar ett antal andra myndigheter om säker 
och effektiv tillgång till grunddata samt om ett säkert och effektivt informationsutbyte.  

DIGG är en betydelsefull aktör för att lyckas med digitaliseringen men det är hela den 
offentliga förvaltningen som måste utvecklas tillsammans. Ett viktigt verktyg är 
samverkan och under hösten har vi fört dialoger med både myndigheter, kommuner och 
regioner och deltagit i olika samarbeten som redan existerar. Vi har varit ute och berättat 
om DIGG och vi har lyssnat för att förstå vilka förväntningar och behov som finns.  

Att starta en ny myndighet är väldigt roligt, särskilt när den är så efterlängtad som vi har 
upplevt att DIGG är. Samtidigt är det också en stor utmaning att starta något nytt och få 
på plats alla rutiner och kompetenser som behövs. Vi har precis påbörjat vår 
gemensamma resa och jag är stolt över att få leda en myndighet med så mycket kompetens 
och ett sådant driv från den första dagen. 
 

#Uppgifter enligt instruktionen 

DIGG:s huvudsakliga uppgifter enligt vår instruktion är att:  

* samordna och stödja den förvaltningsgemensamma digitaliseringen,  

* ansvara för den förvaltningsgemensamma digitala infrastrukturen, 

* bistå regeringen med underlag för utvecklingen av digitaliseringen av den offentliga 
förvaltningen och 

* följa och analysera utvecklingen av densamma. 

#Elektronisk identifiering 

Vad gäller området elektronisk identifiering ansvarar DIGG för följande: 

* den offentliga förvaltningens tillgång till infrastruktur och tjänster för elektronisk 
identifiering och underskrift  

* att tillhandahålla och administrera valfrihetssystem rörande tjänster för elektronisk 
identifiering 

* att de svenska förbindelsepunkterna (noderna) för gränsöverskridande elektronisk 
identifiering är i enlighet med Europaparlamentets och rådets förordning 

* är gemensam kontaktpunkt för eIDAS-samarbetet  

Den svenska infrastrukturen för att ta emot utländska e-legitimationer är på plats och mer än 
115 myndigheter och kommuner har tecknat de avtal som krävs för anslutning. Trafiken har 
ännu inte kommit igång eftersom få andra länder är redo att släppa fram transaktionerna. För 
flera är dock anslutningsarbetet så långt framskridet att det bara handlar om några dagars 
anslutningsarbete innan vi gått i mål.  

I de internationella samarbetsorgan där eIDAS-utvecklingen bedrivs har den svenska 
delegationen konsekvent drivit frågor om att inte tumma på säkerheten samtidigt som vi har 
bidragit med lösningar på svåra tekniska utmaningar. Därigenom har vi bidragit till att eIDAS-
systemet kommit närmare målet, en gränsöverskridande digital marknad. 

På den nationella eID-marknaden har uppdraget att tillhandahålla valfrihetssystem resulterat i att 
det nu finns två tillgängliga valfrihetssystem, ett för de sedan länge etablerade eID-
leverantörerna och ett för nytillkomna leverantörer som erbjuder sina tjänster via de 
standardiserade gränssnitt DIGG ställer krav på. De mest efterfrågade leverantörerna har anslutit 
sig liksom ett antal myndigheter och kommuner.  
 
*Elektroniska försändelser, informationsutbyte och inköp  

DIGG ska främja användningen av den myndighetsgemensamma infrastrukturen för säkra 
elektroniska försändelser och samordna frågor om gemensamma standarder för den offentliga 
förvaltningens elektroniska informationsutbyte. Dessutom ska DIGG främja elektroniska 
inköpsprocesser inom den offentliga förvaltningen.  

Inom e-handelsområdet har DIGG bland annat publicerat resultaten från den återkommande 
uppföljningen av myndigheternas e-handel. Undersökningen följer upp ett antal nyckeltal för att 
kunna analysera utvecklingen inom området. Resultatet visade att staten som helhet ökat sin 
andel e-fakturor, och ökningen sker i en snabbare takt än tidigare. Utfallet tros vara ett resultat 
av myndigheternas förberedelser inför den kommande lagen om obligatorisk e-faktura, samt att 
de i högre utsträckning än tidigare ställer krav på e-faktura i sina upphandlingar. Även antalet 
elektroniska beställningar har tydligt ökat jämfört med tidigare år, vilket är positivt då detta är 
ett område som DIGG och tidigare ESV fokuserat mycket på (i form av till exempel utbildningar, 
informationsspridning, filmer m.m.).  

Det finns dock en förhållandevis konstant andel myndigheter som ännu inte kommit igång med 
att göra elektroniska beställningar, vilket inte förändrats jämfört med tidigare mätningar. 
Sammantaget visar resultatet att många myndigheter behöver förbättra sitt e-handelsarbete 
ytterligare, för att kunna realisera de effektiviseringsvinster som e-handel möjliggör. Resultatet 
av undersökningen har varit efterfrågat och har fått stor spridning efter DIGG:s publicering1. 
DIGG har tagit fram en animerad film om nyttan med e-handel med syftet att offentliga 
organisationer ska öka sina elektroniska beställningar. Filmen kan användas internt som verktyg 
för förändringsledning i organisationen. Filmen har ett stort antal visningar och flera 
organisationer har även lagt upp filmen på sin egen webbplats.  

DIGG har också en roll inom SFTI (Single Face to Industry). Myndigheten har bland annat 
medverkat i vägledningen om krav på e-handel i upphandlingar, hållit i utbildningar på 
grundkursen om e-handel för offentlig sektor och i grundkursen om PEPPOL, samt hållit 
föredrag och anordnat e-handelsdagarna (en tvådagars e-handelskonferens med ca 270 
deltagare). Som Sveriges PEPPOL-myndighet har DIGG hanterat möten, frågeställningar och 
information via de operatörer som är accesspunkter i PEPPOL-nätverket och som har kontrakt 
med DIGG. En ökad anslutningsgrad till PEPPOL:s nätverk förekommer även för kommuner, 
vilket delvis kan förmodas vara ett resultat av det informationsarbete som DIGG och SFTI gjort
på området.  I arbetet som PEPPOL-myndighet har DIGG även medverkat i internationella PEPPOL 
Authority-möten,anordnat AP-fora för accesspunkter, samt medverkat i arbetsgrupper 
för en ny avtalsstruktur som kommer att ersätta befintliga avtal. I stort sett samtliga2 statliga 
myndigheter är anslutna till PEPPOL sedan den 1:a november 2018, i enlighet med 
föreskrifterna till förordning 2003:770. 

#Elektroniska fakturor 

Myndigheten ska ge stöd och lämna information till privata leverantörer avseende elektroniska 
fakturor. Myndigheten ska besluta om sådana förelägganden som avses i 7 § lagen (2018:1277) 
om elektroniska fakturor till följd av offentlig upphandling som träder ikraft den 1 april 2019. 

DIGG har under hösten 2018 publicerat en informationsfilm om lagkravet. Filmen har delats 
med intressenter som Svenskt Näringsliv, Verksamt.se, Företagarna, Småföretagarna, Almega, 
Swedish Medtech, Bankföreningen med flera. Flera av organisationerna har också lagt upp 
information om lagen på sin webbplats.  

Två enkätundersökningar om småföretagens möjligheter att e-fakturera är genomförda. 
Resultatet3 från båda dessa visar att 75 % av småföretag med färre än 50 anställda inte skickar  
e-faktura idag.  

En mall för kommunikationsstöd till varu- och tjänsteleverantörer finns publicerad på DIGG:s 
webbplats. Tanken är att upphandlande myndigheter och enheter kan använda mallen för att 
kommunicera lagkravet till berörda leverantörer. 

Föreskriftsarbete pågår för att styra in kommuner och regioner mot PEPPOL:s infrastruktur, 
särskilt att vara registrerade som fakturamottagare i PEPPOL samt att kunna tillhandahålla en 
fakturaportal till leverantörer som saknar egen möjlighet att e-fakturera.  

Uppdaterat stödmaterial finns på DIGG:s webb inklusive nedladdningsbara i PDF-format.  
Föreläsningar, rådgivning, frågor och svar samt tillgänglighet via e-post och telefon har varit 
andra exempel på stödjande åtgärder. Under hösten har myndigheten löpande fått 10 till 20 
frågor i veckan, främst e-post, som rör lagkravet på e-faktura. De flesta frågeställningar hanteras 
inom samma dag.  

I slutet av 2018 har DIGG även inlett ett samarbete med Unionen respektive 
Installatörsföretagen för att nå deras medlemmar i företagargruppen.  

Inom ramen för EU-samarbetet har DIGG deltagit i det europeiska forumet EMSFEI och bland 
annat återrapporterat om den svenska implementationen av e-fakturadirektivet. 

#Främja förvaltningsgemensam digitalisering  

DIGG ska främja öppen och datadriven innovation samt tillgängliggörande av öppna data och 
vidareutnyttjande av handlingar från den offentliga förvaltningen. 

Under 2018 har DIGG tagit över den nationella portalen för öppna data, oppnadata.se, från 
Riksarkivet. DIGG har även startat upp samverkan med olika parter inom öppen och datadriven 
innovation, till exempel Tillväxtverket och Hack for Sweden. DIGG är med och deltar i 
styrgruppen för Hack for Sweden. En viktig grundförutsättning för att skapa innovativa digitala 
lösningar för samhällsnytta är tillgången till betydande mängder användbar öppna data. I syfte att 
främja en ökad samverkan och koordination på området bjöd DIGG in till en första nätverksträff 
inom öppna data i december. DIGG har även representerat Sverige vid EU-kommissionens PSI 
expertforum i Luxemburg.  

Inom ramen för Expertgruppen för digitala Investeringar har DIGG under verksamhetsåret 
fokuserat på kunskapsöverföring, utveckling av metoder och arbetssätt samt övertagande av 
vissa utestående arbetsuppgifter. Kunskapsöverföringen från det tidigare arbetet har främst skett 
genom möten med det tidigare kansliet och ledamöter i den tidigare expertgruppen. Metoder 
och arbetssätt har utvecklats internt inom DIGG och vid olika tillfällen stämts av med enheten 
för digital förvaltning vid Regeringskansliet, med av regeringen utsedda ledamöter i 
expertgruppen och med representanter från eSams arbetsgrupp. Bland de arbetsuppgifter som 
övertagits och genomförts under verksamhetsåret finns slutförande av rekommendationer till 
Trafikverket, samt begäran om att inkomma med statusrapportering i uppföljande syfte från de 
myndigheter som innan den 30 juni 2018 fått rekommendationer av den tidigare Expertgruppen 
för digitala investeringar. 

Vad gäller området användardriven verksamhetsutveckling har DIGG under hösten sonderat 
området och tagit del av det arbete som hittills gjorts av andra aktörer. Myndigheten har även
träffat några av områdets mest seniora personer och diskuterat behovet av att delta i 
standardiseringsarbete. Området har främst vävts in inom ramen för den ökade digitala 
kompetensen då vi inte har för avsikt att arbeta med det i ett separat spår. 

Det har påbörjats ett arbete kring digital mognad och kompetens. Fokus ligger på hur DIGG kan 
skapa rätt förutsättningar för digitalisering av hela den offentliga förvaltningen.   

Under verksamhetsåret har ett arbete bedrivits för att ta över webbriktlinjer.se från Post- och 
Telestyrelsen, som skall stödja främjandet av tillgänglighet till digitala tjänster.