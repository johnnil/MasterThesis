#Överintendenten har ordet 

”Min pappa har alltid haft rätt trista jobb, men nu är han chef på ett ställe som är hur coolt som 
helst!”. Så formulerade min tioåriga dotter saken när jag överhörde ett samtal mellan henne och en 
kompis hemma i vardagsrummet i somras. Det finns sannerligen fog för påståendet, åtminstone 
delen om min nya anställning på Naturhistoriska riksmuseet. Med den vision som museet har 
formulerat i åtanke, vi ökar kunskapen om naturen och inspirerar till ansvar för vår värld, är det 
dessutom särskilt glädjande och hoppfullt när barn och unga, såväl mina egna som hundratusentals 
andra som årligen kommer till museet, lyfter fram oss som en spännande plats att besöka. 

Jag tillträdde tjänsten som överintendent för Naturhistoriska riksmuseet 1 juni 2017. Det stod snabbt 
klart för mig att även om museet är en institution som räknar sina anor långt bakåt i tiden så är det 
också en verksamhet som är högst delaktig i samhället idag. Den viktigaste förklaringen till att 
museet efter sekler av verksamhet fortsatt är relevant är det engagemang och genuina intresse för 
naturvetenskap och naturhistoria som finns hos oss. Den andan smittar av sig på nyanställda men 
också på alla dem som besöker museet eller på annat vis interagerar med oss. Det känns i kontakten 
med museet att det är fyllt till bredden av kompetenta personer som brinner för sina områden. 
Samspelet och samtalen med alla dessa medarbetare är för mig den allra ”coolaste” aspekten av att 
få leda museet. 

Den publika verksamheten fortsatte under 2017 att locka stora skaror av besökare. Människor som 
vill förstå mer om hur vår jord fungerar, om klimatförändringarnas påverkan, lära mer om 
människokroppen, om vårt gemensamma ursprung och mycket mer. Även om museet inte mäktade 
med att attrahera fullt lika många som rekordåret 2016 så innebär cirka 650 000 besökare ändå att vi 
positionerade oss i topptrion av landets mest välbesökta museer under 2017.  

Cosmonova fortsätter, 25 år efter sin invigning, att fascinera ung som gammal. Trots konkurrens 
från många håll i dagens digitala samhälle ligger Cosmonovas besökstal stadigt kring en kvarts 
miljon människor.  

Våra pedagoger möter tiotusentals skolelever varje år. Under 2017 tog vi emot skolklasser från 111 
av landets kommuner! Parallellt har vi arbetat med att utveckla vårt digitala utbud för skolor, för att 
säkerställa att de som inte har möjlighet att besöka oss fysiskt ändå får ta del av museets 
verksamhet.   

Museets samlingar är en ovärderlig resurs för forskare och intresserad allmänhet från hela världen. 
Samlingarna har vid utgången av 2017 vuxit till över 11 miljoner föremål. Bland föremålen finns 
sådana arter av växter och djur som är utdöda eller som inte finns bevarade någon annanstans i 
världen. Det finns också historiskt unika föremål samlade av framstående forskare som Carl von 
Linné och dennes lärjungar, ett mycket viktigt arv att förvalta. 

Tillgången till de unika samlingarna utgör basförutsättningen för den forskning som bedrivs vid 
museet. En annan viktig faktor är museets analyslaboratorier och annan modern 
forskningsinfrastruktur som museet förfogar över. Den tredje och tveklöst viktigaste faktorn är den 
höga sakkunskap som finns hos museets forskare. Tillsammans borgar detta för en 
forskningsverksamhet som håller mycket hög nationell nivå och även internationellt är erkänd. Ett 
tydligt kvitto på hur väl museets forskning står sig är omfattningen på de externa forskningsmedel 
som museets forskare tilldelas, i knivskarp konkurrens. Här märks under 2017 inte minst de två 
anslagen från Vetenskapsrådet för ”infrastrukturer av nationellt intresse”, det ena för uppbyggnaden 
av en ny biodiversitetsatlas och det andra för fortsatt utvecklande av våra redan framstående 
geologilaboratorier. Det faktum att Naturhistoriska riksmuseet, som i jämförelse med landets större 
universitet personalmässigt inte ens är en tiondel så stort, tilldelas huvudmannaskapet för två 
nationella infrastrukturer är ett stort erkännande för våra forskare och den forskningsmiljö som 
museet erbjuder! 

Museets viktiga samhällsbetydelse kommer också till uttryck i våra många 
miljöövervakningsuppdrag. Under 2017 har vi bland annat inlett akustisk populationsövervakning 
av tumlare i svenska farvatten och gjort DNA-analys av tusentals prover från 
spillningsinventeringen av björn. 

Under året har vi därtill fördjupat våra samarbeten med flera oss närliggande verksamheter, såväl 
lärosäten som andra museer. Här finns också fortsatt viktiga och intressanta möjligheter framför oss. 
Ensamma kan vi förvisso åstadkomma en hel del men om vi i förtroendefullt samarbete med andra, 
som också arbetar med naturvetenskaplig forskning och publik verksamhet, tillsammans nyttjar våra 
gemensamma kompetenser och resurser är jag övertygad om att vi kan nå nya höjder. 

Genom sin folkbildande roll, genom utvecklandet av de unika naturhistoriska samlingarna och 
genom framstående vetenskaplig verksamhet har Naturhistoriska riksmuseet under 2017 gjort 
många samhällsviktiga insatser. Jag ser med glädje fram emot att under de kommande åren 
ytterligare få stärka och vidareutveckla det goda arbete som görs, tillsammans med museets 
engagerade medarbetare.


#Uppdrag 

Naturhistoriska riksmuseet är en myndighet under Kulturdepartementet. Enligt 1, 2 och 2 a §§ i 
förordning (2007:1176) med instruktion för Naturhistoriska riksmuseet ska myndigheten verka för 
följande: 

1 § Naturhistoriska riksmuseet har till uppgift att främja intresset för och kunskapen och 
forskningen om universums, jordens och livets uppbyggnad och utveckling, biologisk mångfald, 
människans biologi samt miljö och landskap. Myndigheten ska verka för att dess verksamhet ska 
vara en angelägenhet för alla människor i samhället. Förordning (2015:1000). 

2 § Myndigheten ska särskilt 
* vårda, förteckna, vetenskapligt bearbeta och genom nyförvärv berika de samlingar som 
anförtrotts myndigheten och hålla ett urval av samlingarna tillgängligt för allmänheten, 
* driva och stödja publik och pedagogisk verksamhet och kommunicera kring frågor som rör 
myndighetens verksamhetsområde, 
* verka för att öka förståelsen för och ge perspektiv på frågor inom myndighetens 
verksamhetsområde, främst när det gäller långsiktiga effekter på den biologiska mångfalden, miljön 
och landskapet, 
* driva och stödja forskning inom de ämnesområden som omfattas av myndighetens verksamhet, 
* bistå andra myndigheter i frågor som rör myndighetens verksamhetsområde, och 
* verka för ökad kunskap grundad på forskning och samverkan med andra, exempelvis universitet 
och högskolor, och förmedla kunskap inom sitt verksamhetsområde. Förordning (2011:562). 

2 a § Myndigheten ska i sin verksamhet integrera ett jämställdhets-, mångfalds- och barnperspektiv 
samt ett internationellt och interkulturellt utbyte och samarbete. Förordning (2009:738)1. 

#Organisation 

Naturhistoriska riksmuseet leds av en överintendent som är myndighetschef. Verksamheten på 
museet har under år 2017 varit organiserad i tre avdelningar; avdelningen för forskning och 
samlingar, avdelningen för lärande och avdelningen för verksamhetsstöd. Från och med 2017 är 
avdelningen för drift och värdskap upplöst och enheten för drift har överförts till avdelningen för 
verksamhetsstöd och enheten för värdskap har överförts till avdelningen för lärande. 

#Avdelningarnas ansvar 

Avdelningen för forskning och samlingar har till uppgift att ansvara för museets samlingar, 
bedriva grundforskning och tillämpad forskning inom museets ämnesområden, bedriva 
uppdragsverksamhet samt arbeta med förmedling och rådgivning till allmänhet och andra 
samhällssektorer. 
                                                  
Avdelningen för lärande har till uppgift att ansvara för verksamhet riktad till museets publik i det 
dagliga mötet, oberoende av om denna finns fysiskt på museet, på annan plats i Sverige eller i den 
digitala världen. Avdelningen ansvarar vidare för att utveckla museets funktion som mötesplats och 
arena samt för stöd till förvaltare av naturskyddade områden. 

Avdelningen för verksamhetsstöd svarar för samordning av den övergripande styrningen inom 
myndigheten samt utformning och drift av ledningssystemet, gemensamma administrativa 
funktioner, drift och utveckling av gemensamma IT-stödsystem och i övrigt stöd till museets 
verksamheter. Avdelningen bevakar att museets medarbetare tillämpar lagar och avtal inom 
administrativa ansvarsområden och ansvarar vidare för praktiskt stöd vid bl.a. uppbyggnad av nya 
utställningar. 