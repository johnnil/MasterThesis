#Generaldirektören har ordet 

Skatteverket är en myndighet som nästan alla i 
Sverige har kontakt med på ett eller annat sätt.  
Mot bakgrund av Skatteverkets viktiga roll i 
samhället är det viktigt att myndigheten alltid 
utmärks av ett bra bemötande gentemot dem som 
vi är till för. Uppföljningen för 2016 visar att våra 
medarbetare fortsätter att bemöta privatpersoner 
och företagare på ett mycket bra sätt i det dagliga 
arbetet. Detta främjar viljan att göra rätt, vilket i sin 
tur bidrar till att skattefelet blir lägre. 

Skatteverket är och ska förbli en utvecklingsinrik-
tad myndighet. Under 2016 har vi bland annat 
förbättrat våra digitala tjänster avseende moms och 
inkomstdeklaration. Fler e-tjänster har mobil-
anpassats och funktionaliteten i Mina sidor har 
förbättrats. Inom folkbokföringen förbättrade vi 
digitala tjänster avseende personbevis och 
flyttanmälan samt införde en ny tjänst som ger 
skydd mot obehörig adressändring. Tjänsten är 
mycket uppskattad och redan vid årsskiftet var  
574098 personer anslutna.  

Andelen privatpersoner som deklarerar digitalt har 
ökat från 81 procent 2015 till 83 procent 2016 men 
vi vill öka andelen ytterligare. Antalet användare av 
säker digital myndighetspost, Mina meddelanden, 
har mer än fördubblats till 741000 år 2016 men 
även här vill vi uppnå ännu högre siffror. 
Skatteverket har lämnat förslag till regeringen med 
åtgärder för att påskynda anslutningen till den säkra 
digitala brevlådan. Regeringen har nu gett flera 
myndigheter i uppdrag att genomföra föreslagna 
åtgärder.  

Årsredovisningen är riktad till regeringen  
och beskriver och utvärderar vad Skatteverket 
uträttat under 2016. Sammanfattningsvis har vi all 
anledning att vara glada och stolta för det vi 
uträttat. Arbetet inom alla våra verksamhets-
områden – beskattning, brottsbekämpning, 
folkbokföring, fastighetstaxering, registrering av 
bouppteckningar, äktenskapsregistret och id-kort – 
har på ett framgångsrikt sätt bidragit till att uppfylla 
målen att säkerställa finansieringen av den 
offentliga sektorn och bidra till ett väl fungerande 
samhälle samt till att motverka brottslighet. 
Skatteverket har ett fortsatt mycket högt 
förtroende hos såväl privatpersoner som företag.  

På skatteområdet visar tillgängliga indikatorer att 
Skatteverket ger allt bättre förutsättningar att göra 
rätt. Vi har genomfört förebyggande arbete och 
träffsäkra kontroller för att minimera skattefelet. 
Uppbördsförlusten, det vill säga fastställd skatt 
som inte betalas, pressades ner till 0,21 procent 
2016, vilket är ett rekord såväl historiskt som 
internationellt. Det brottsbekämpande arbetet har 
utvecklats genom ett ökat antal brottsanmälningar, 
starkt förbättrad produktivitet samt förbättrat 
samarbete med andra myndigheter. Ett nytt 
uppdrag från 2016 är att vi ska främja att företag 
hanterar skattepolicy som en hållbarhetsfråga. 
Även inom detta område har vi lämnat förslag till 
regeringen med inriktningen att förstärka viljan att 
göra rätt. På folkbokföringsområdet har vi lyckats 
hantera den stora ökningen av antalet 
invandringsärenden utan oacceptabelt långa 
handläggningstider.  

Hösten 2016 har en arbetsgrupp utrett hur vi kan 
förändra Skatteverkets organisation för att 
effektivisera ledning och styrning samt ytterligare 
förstärka utvecklingskraften. Förslaget är nu 
beslutat och har överlag mottagits väl av 
organisationen. Nästa steg är att genomföra dessa 
förändringar i praktiken så att vi skapar ännu bättre 
förutsättningar för att framgångsrikt genomföra 
vårt uppdrag. 

Sammantaget vill jag rikta ett varmt tack till alla 
Skatteverkets medarbetare som bidragit till det 
omfattande och framgångsrika arbetet under 2016. 


#Om Skatteverket  

Skatteverkets uppdrag enligt myndighetens 
regleringsbrev 2016 är att  

* säkerställa finansieringen av den offentliga 
sektorn 

* bidra till ett väl fungerande samhälle för 
medborgare och näringsliv 

* motverka brottslighet. 

Myndighetens ramanslag uppgick till  
7194,4 miljoner kronor. Verksamheten 
finansierades också via avgiftsintäkter och i mindre 
omfattning via bidrag. 

Skatteverket är en av landets största statliga 
myndigheter sett till antalet anställda. I slutet av 
2016 var 10251 personer tillsvidare anställda på 
Skatteverket, varav 2020 personer vid huvud-
kontoret. Genomsnittligt antal årsarbetskrafter 
uppgick till 9476 årsarbetskrafter. 

Skatteverket ansvarar enligt instruktionen för 
frågor om 

* skatter 
* socialavgifter 
* vägavgift för vissa tyngre fordon 
* mervärdesskattebaserad avgift till  EU-budgeten 
* fastighetstaxering 
* folkbokföring 
* registrering av bouppteckningar och handläggning av ärenden enligt 16 kap. ärvdabalken 
* brottsutredningar enligt lagen (1997:1024) om Skatteverkets medverkan i brottsutredningar 
* borgenärsuppgifter med mera enligt lagen (2007:324) om Skatteverkets hantering av vissa borgenärsuppgifter 
* utfärdande med mera av identitetskort enligt lagen (2015:899) om identitetskort för folkbokförda i Sverige 
* registreringsärenden enligt 16 kap. äktenskapsbalken och äktenskapsregistret 
* pensionsgrundande inkomst 
* Statens personadressregister, SPAR 
* vägtrafikskatt och trängselskatt. 

#Verksamhetsområden 

Verksamheten är indelad i sju olika verksamhets-
områden, som svarar mot uppgifter som framgår 
av instruktionen och regleringsbrevet. Beskattning 
är den i särklass största och står för över  
80 procent av myndighetens kostnader. Därefter 
kommer folkbokföring som står för drygt  
10 procent av kostnaderna. 

En viktig uppgift för Skatteverket är att säkerställa 
att privatpersoner och företag betalar rätt skatter 
och avgifter. För att göra det så enkelt som möjligt 
arbetar Skatteverket förebyggande. Vi vill ge 
privatpersoner och företag goda förutsättningar för 
att kunna göra rätt från början. Detta minskar 
skattefelet och skattebetalarnas administrativa 
kostnader.  

Vi utför också kontroller för att stärka normer om 
ett samhälle där alla vill göra rätt för sig, och för att 
öka risken för upptäckt. Skatteverket arbetar på 
flera sätt för att fullgöra uppdraget att minska 
skattefelet och uppbördsförlusterna: vi identifierar 
problem och risker, och koncentrerar våra resurser 
inom beskattningen till områden med hög risk.  

Skatteverket har rollen som borgenär för statens 
fordringar. Det innebär att det är Skatteverket som 
ansöker om konkurs för statens räkning och 
bevakar statens fordringar i konkurser. Skatteverket 
företräder staten vid företagsrekonstruktion, skuld-
sanering, likvidation, ackord och preskriptions-
förlängning samt ansöker om boutredningsman. 

Skattebrottsenheternas verksamhet består i att 
biträda åklagare i förundersökningar och bedriva 
underrättelseverksamhet inom skatteområdet. 

Folkbokföringsverksamhetens primära uppgift är 
att föra ett korrekt befolkningsregister, i syfte att 
tillgodose samhällets behov av uppgifter om 
enskilda. Uppdraget sköts genom intag av uppgifter 
från privatpersoner, myndigheter och andra 
intressenter. 

Inom fastighetstaxering ges fastigheterna 
taxeringsvärden som främst utgör underlag för 
fastighetsavgift och fastighetsskatt. 

Bouppteckningsverksamheten ska ge 
förutsättningar för att privatpersoner enkelt ska 
kunna fullgöra vissa skyldigheter: att se till att en 
bouppteckning förrättas och upprättas samt att 
lämna in en korrekt bouppteckning. 

Syftet med äktenskapsregistret är att upprätthålla 
information om rättsförhållandet mellan äkta 
makar och mellan registrerade partner.  

Id-kortsverksamheten hanterar ansökningar om 
och utfärdande av identitetskort. 

#Organisation 

Skatteverket ska enligt instruktionen ha ett 
huvudkontor och i övrigt vara indelat i regioner. 
Av instruktionen framgår också att det ska finnas 
ett skattekontor i varje region och att det ska finnas 
särskilda enheter för Skatteverkets medverkan i 
brottsutredningar. Skatteverket leds av en 
generaldirektör och har ett insynsråd som ska utöva 
insyn i verksamheten och ge generaldirektören råd.  

Verksamheten är organiserad i ett huvudkontor 
och sju regioner. Huvudkontoret består av sex 
avdelningar. Myndigheten har också en 
internrevision som är direkt underställd 
generaldirektören.  

Regionerna ansvarar för genomförandet av 
kärnverksamheten. Flera regioner ansvarar för 
koncentrerad verksamhet på nationell nivå, så 
kallad rikskoncentration. Det betyder att en region 
ansvarar för all handläggning av dessa ärenden, 
oavsett var i landet själva handläggningen utförs. 
En av regionerna, storföretagsregionen, är i sig en 
rikskoncentrerad verksamhet för beskattning av 
större företag och koncerner. 

Av Skatteverkets sju verksamhetsområden har 
fastighetstaxeringen och brottsbekämpningen 
rikskoncentrerats. Även äktenskapsregistret är 
koncentrerat i och med att verksamheten bedrivs 
samlat på en ort. Delar av beskattningsverksam-
heten och id-korten är också koncentrerade.  

Beskattningsverksamhet utför vi inom samtliga 
regioner, och folkbokföring inom alla utom 
storföretagsregionen. Ansökningar om id-kort 
handlägger servicekontoren, men fördjupande 
utredningar om id-kort gör Stockholmsregionen.  

På Skatteverket finns ett allmänt ombud, som kan 
överklaga Skatteverkets beslut om beskattning och 
folkbokföring. 

Inom huvudkontoret finns Skatterättsnämnden 
och Forskarskattenämnden, som är egna 
myndigheter under Finansdepartementet. 

Skatteverket är värdmyndighet för E-legitimations-
nämnden och från den 1 april 2016 också för 
Valmyndigheten, vilket innebär att Skatteverket 
upplåter lokaler och sköter administrativa uppgifter 
för deras räkning. Valmyndigheten är en myndighet 
under Kulturdepartementet och E-legitimations-
nämnden är en myndighet under Näringsdeparte-
mentet. 

Skatteverket beslutade i december 2016 om en ny 
organisation som träder i kraft senast från och med 
den 1 juli 2017.  