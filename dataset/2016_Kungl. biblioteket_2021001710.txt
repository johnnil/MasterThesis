#Riksbibliotekariens inledning 

Förordningen om skriv- och tryckfriheten utfärdades i kung Adolf Fredriks namn 
den 2 december 1766. Därmed avskaffades förhandscensuren och med några få 
begränsningar gjordes yttrande- och tryckfriheten till en grundlagsskyddad 
rättighet. Samtidigt infördes offentlighetsprincipen, som gjorde myndigheternas 
handlingar tillgängliga för medborgarnas granskning. 

Inför och under 250-årsjubileet 2016 har Kungliga biblioteket på olika sätt 
uppmärksammat det fria ordet. Inte minst genom KB:s och Kulturrådets 
gemensamma satsning Tisdagar med tryckfriheten – en samtalsserie om 
tryckfrihet och offentlighet under 250 år som genomfördes i KB:s hörsal under 
våren och som sändes av SVT. KB var också initiativtagare till det nätverk av 
arrangörer som på olika sätt lyft fram jubiléet. 

På själva jubileumsdagen arrangerade KB ett samtal, Hur fritt är ordet när den 
svenska tryckfrihetsförordningen fyller 250 år? Där kunde journalisten Gellert 
Tamas berätta hur hans boksignering av Det svenska hatet blivit inställd av en 
bokhandel trots att något konkret hot inte hade uttalats mot arrangemanget. 

Det fria ordet kan vi aldrig ta för självklart och varje generation måste ständigt 
förvalta och försvara dessa rättigheter. Det har tyvärr, med all tydlighet, visat sig 
under själva jubileumsåret. Debattklimatet blir allt hårdare på såväl sociala medier 
som i offentligheten. Både arrangörer och kulturarbetare vittnar om att man börjat 
med självcensur och i vissa fall skräms man till tystnad.  

I arbetet för det fria ordet har biblioteken och nationalbiblioteket en central roll. I 
Bibliotekslagens ändamålsparagraf stadgas att ”Biblioteken i det allmänna 
biblioteksväsendet ska verka för det demokratiska samhällets utveckling genom 
att bidra till kunskapsförmedling och fri åsiktsbildning.” Biblioteken är en viktig 
plats för medborgarnas tillgång till fri information. KB har fått i uppdrag av 
regeringen att ta fram en nationell biblioteksstrategi. Ett arbete som under året 
kommit igång på allvar och som bland annat resulterat i en första lägesrapport. 

För att KB ska fortsätta att utvecklas som nationalbibliotek och möta framtidens 
krav har vi under året arbetat med Vision 2025.  Genom att fokusera på sex 
viktiga fokusområden vill vi kraftsamla för att få till en utveckling av vår 
verksamhet med sikte på de kommande tio åren. Det handlar bland annat om att 
öka tillgången till digitaliserat material, öka tydligheten i samlingsbyggandet, öka 
bibliotekens synlighet som viktig samhällsresurs samt ökat användarfokus i vårt 
arbete. KB:s syftesbeskrivning inleds: ”Samhällets publicerade tankar och 
idéer ska vara enkla att hitta och ta del av. Informationen ska vara så öppen som 
möjligt för alla. Det bidrar till forskning, debatt och samhällsutveckling. Ytterst 
handlar uppdraget om demokrati, jämlikhet och fri åsiktsbildning.” 
 
För mig som riksbibliotekarie är det synnerligen otillfredsställande att det material 
som vi digitaliserar till stor del bara kan tillgängliggöras för de som besöker oss 
på plats i Stockholm. Forskning på våra samlingar måste kunna bedrivas effektivt 
över hela landet och därför kommer vi att prioritera arbetet med att hitta lösningar 
där tillgången till digitalt material (dagstidningar, e-pliktmaterial, audiovisuellt 
material etc.) även är möjligt utanför våra lokaler i Humlegården. Det är en viktig 
del i arbetet för det fria ordet. 


#Ny vision och målbild  

Under 2016 har KB arbetat med att utveckla sin interna styrmodell. Med 
utgångspunkt i instruktionen har ledningen formulerat Vision 2025 och ett syfte 
för myndigheten. För att visionen ska bli verklighet har en treårig målbild tagits 
fram. Målbilden innehåller sex prioriterade fokusområden: Fler ska använda mer, 
större tillgång till digitaliserat material, tydlighet i samlingsbyggandet, bibliotek 
är en viktig samhällsresurs, stärkt fokus på kompetens samt samarbetskultur med 
användarfokus – ett KB. 

I samband med visionsarbetet togs en ny modell för flerårig verksamhetsplanering 
fram. I verksamhetsplaneringen planerar program och avdelningar aktiviteter i 
syfte att åstadkomma en utveckling i riktning mot målbilden. 

Syftet med detta genomgripande arbete var att åstadkomma en förenklad och mer 
effektiv planerings- och uppföljningsprocess med mer fokus på uppföljning, att 
tänka i process över flera år och stärka den tvärgående verksamhetens roll. Vidare 
var syftet att åstadkomma en långsiktig personalplanering.  Den nya modellen 
innebär att en genomgripande verksamhetsplanering genomförs var tredje år, då 
också målbilden ses över. Under ”mellanåren” fokuseras på uppföljning och 
justering av aktiviteter.  

KB tillämpar linjestyrning i kombination med tvärgående programstyrning. Den 
tvärgående verksamhet som programmen ska koordinera är arbetsflöden och 
processer som löper över flera avdelningar och enheter. KB har sedan 2014 
tvärgående program inom områdena; plikt, metadata, digitalisering och it. I den 
nya verksamhetsplaneringsprocessen stärks programmens roll. 

Under våren genomfördes en justering av programverksamhetens organisation 
vilket ledde till de programansvariga organisatoriskt placerades mer centralt i 
organisationen och att programmens strategiska roll därmed förtydligades. 