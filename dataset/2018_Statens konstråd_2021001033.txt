#INLEDNING

På Statens konstråd har 2018 präglats av två stora uppdrag – Konst händer som avslu-
tades och Kunskapsnav offentlig konst som startade. I Konst händer har de situationer 
och platser som formulerades av grupper i civilsamhället manifesterats i konstverk i mil-
jonprogramsområden i hela Sverige. Torget i Lindängen har fyllts av barn som snurrar i 
de två karusellerna i Carla Zaccagninis konstverk Jaguars can’t be heard, and yet they 
sing. Konstverket är en konkret tolkning av barnens svar på frågan vad som skulle få 
dem att stanna en halvtimme i centrum på väg hem från skolan. Flera projekt handlade 
om synliggörande av platser som befinner sig i maktens och medias skugga – som när 
tonåringen i Gamlegården tänder sin sovrumslampa, och en strålkastare samtidigt tänds 
utanför Rosenbad. Projekten lever nu vidare på olika sätt, genom att civilsamhället har 
bjudits in i kommunens arbete, genom att konstprojekt växer till stadsparker och rent av 
stadsutvecklingsprojekt och genom att kunskapen förs vidare både på plats och i Konst-
rådets eget arbete.

I Kunskapsnav offentlig konst är uppdraget att öka kunskapen, skapa utbytet och inspi-
rera arbetet med den offentliga konsten. Under året har ett stort antal kommuner och re-
gioner deltagit i utvecklingsprojekt och nätverksarbete, en konferens har samlat forskare 
från Norden för att inspirera till ny forskning och forskningsinsatser har sjösatts. En ny 
utbildning i skärningspunkten mellan konst och arkitektur har initierats på Kungliga 
Konsthögskolan i samarbete med Statens konstråd och en plattform för lärandematerial 
och fördjupad kunskap är under utveckling. Kunskapen om offentlig konst sträcker sig 
från konkret vägledning i till exempel frågor om upphandling och ökad förståelse för of-
fentlig konst som kulturarv till reflektion kring vad som händer med konstnärsrollen när 
området utvecklas och förändras.

Denna utvidgning av Konstrådets kunskapsutvecklande uppdrag förstärks genom upp-
draget att främja samtidskonstens utveckling och spridning där fokus ligger på att  
stärka infrastrukturen för samtidskonst i Sverige och att bygga nätverk. Även detta är ett 
främjandeuppdrag där Statens konstråd inte ska vara i centrum utan i stället underlätta 
andra aktörers utveckling.

Bland de konstverk som satt störst avtryck under 2018 är minnesvården efter flodvågska-
tastrofen i Sydostasien. Gravitational Ripples har visat på hur konsten kan skapa platser 
för att härbärgera stora och mångfasetterade känslor och har en unik förmåga att samla 
människor vid svåra händelser.

Konsten har en säregen förmåga att synliggöra sprickor och konflikter i samhället. I flera 
av Statens konstråds konstprojekt under 2018 har konstnärerna arbetat med ett mycket 
stort mått av omsorg utifrån en inlevelse i människors situationer och liv. En minnes-
plats, ett rum i ett flyktingboende där de asylsökande kan inta rollen som värd istället för 
gäst och gestalta en omsorgsfull process där de boende ges inflytande över utformningen 
av sig egen plats. Vi har under lång tid vant oss vid att konstens roll är att ifrågasätta och 
synliggöra konflikter. Men i en tid där splittring och brist på hänsyn är stark ser vi hur 
konstnärernas roll i samhället kanske är ännu viktigare än tidigare och hur de genom 
små förskjutningar i människors vardag kan få oss att känna omsorg, inlevelse och med-
känsla.


#KONSTNÄRLIG GESTALTNING AV DEN GEMENSAMMA MILJÖN

Statens konstråd har till uppgift att verka för att konsten blir ett naturligt och fram-
trädande inslag i samhällsmiljön genom att myndigheten beställer och förvärvar god 
samtidskonst till statens byggnader och andra lokaler för statlig verksamhet samt 
medverkar till att konst tillförs även andra gemensamma miljöer än sådana som bru-
kas av staten.

Statens konstråd utvecklar de sammanhang där samtidskonst och offentliga rum möts. I 
grunden för vårt uppdrag finns en demokratisk ambition, en övertygelse om att konsten 
är en viktig del i samhället och att den ska vara tillgänglig för alla. I verksamhetsgrenen 
Konstnärlig gestaltning av den gemensamma miljön producerar Statens konstråd ny-
skapande konst på platser där människor lever och bor. Att visa samtida konst utanför 
konstrummen är en fantastisk möjlighet och utmaning i spänningsfältet mellan nyska-
pande och tillgänglighet. Vårt arbete gör att hundratusentals människor varje dag tar del 
av samtidskonstens olika uttryck. 

Offentlig konst omfattar alla former av samtidskonst som visas i offentliga rum eller  
berör frågor om det gemensamma. Under verksamhetsgrenen Konstnärlig gestaltning 
av den gemensamma miljön driver Konstrådet fyra reguljära verksamheter för att bidra 
till såväl den samtida konstens som de offentliga rummens utveckling: Permanent konst, 
Tillfälliga projekt, Stadsutveckling och Konstkollektioner. Under åren 2016–2018  
redovisas även regeringsuppdraget Konst händer under verksamhetsgrenen Konstnärlig 
gestaltning av den gemensamma miljön. Från och med 2018 redovisas också konstpro-
jekt som produceras i regeringsuppdraget Kunskapsnav offentlig konst (2018–2020) 
under denna verksamhetsgren, medan regeringsuppdraget i sin helhet redovisas under 
verksamhetsgrenen Förmedling och kommunikation. Tillsammans bidrar dessa verk-
samheter på olika sätt till att skapa ökad förståelse för vad samtidskonsten kan tillföra 
människor och samhället. 