#Landshövdingen har ordet 

#Ett historiskt år  

2017 blev ett riktigt händelserikt år för Västmanlands län, där 
länets anrika historia påminde sig gång på gång. 2017 var ett 
jubileumsår för Västmanland, framförallt för länets största 
kommun Västerås. Vi firade 500 år sedan Martin Luther 
spikade sina 95 teser på porten till slottskyrkan i Wittenberg 
men med Västerås domkyrka i centrum för 
reformationsfirandet. Vid reformationsriksdagen i Västerås 
år 1527 drev Gustav Vasa igenom att Sverige skulle lämna 
katolicismen och bli ett protestantiskt land.  

Under året hade vi många fler jubilarer att fira. Både 
matkedjan ICA och klädkedjan H&M som grundades i 
Västmanland firade 100-års respektive 70-årsjublieum.  

Västmanland är ett attraktivt område för företagsetableringar. Vår glädje och vårt firande 
slutade dock inte bara kring historiska händelser, utan vi kunde även fira med anledningen 
av beslut om två viktiga etableringar. Företaget Northvolt beslutade under 2017 att förlägga 
sin forskningsanläggning för litiumjon batterier till Västerås. Etableringen väntas medföra 
300–400 nya jobb på sikt. Länsstyrelsen deltog aktivt i den tidiga samrådsprocessen för 
både den större produktionsanläggningen och forskningsanläggningen, där Västerås nu är 
den utpekade lokaliseringsorten för den sistnämnda.  

Även Företaget Amazon Web Services, AWS, som en del av Amazon.com, en av världens 
största nätbutiker bland annat med molnbaserade plattformstjänster beslutade att etablera en 
av sina tre svenska datacentraler och den femte europeiska i Västerås och de andra två 
svenska datacentralerna etableras i Eskilstuna och Katrineholm. Tre städer som tillsammans 
ska bli en av bolagets totalt 16 regioner i världen. Länsstyrelsen medverkade i det 
förberedande arbetet och miljöprövningen kring dessa etableringar. 

I Västmanland finns flera historiska byggnader. Under 2017 fick jag nöjet att på 
Länsstyrelsens vägnar byggnadsminnesförklara både Braheholmen i Fläcksjön i Sala 
kommun, en unik byggnad som uppfördes 1807–1808 som ett minne av Axholms slott som 
fanns på platsen på 1600-talet och Brategården i kulturreservatet Bråfors. Under året hann 
vi även fatta beslut om att byggnadsminnesförklara Bultlokalen i Hallstahammars kommun, 
en byggnad i ny klassicistisk stil och en symbol för början av brukets storhetstid med stor 
betydelse för arbetarrörelsen.  

I länet finns flera fina naturreservat och många är mycket välbesökta, både fysiskt och på 
internet. I Hällskogsbrännan har mer än 10000 fordon passerat den fordonsräknare som 
sitter vid en av infartsvägarna till området. Hälleskogsbrännan är länets största 
naturreservat, bildat 2015 efter den stora skogsbranden 2014. Ett omfattande arbete är 
nerlagt för att motsvara förväntningarna på information och tillgänglighet till Sveriges i 
moderna tiders största brandfält. Syftet är att besökarna ska kunna besöka och uppleva 
området och den brända skogen på olika sätt. En 300 meter lång funktionsanpassad ramp är 
byggd och ett utkikstorn med utsikt över skogen har färdigställts. I början av rampen är ett 
uteklassrum iordningställt där länets skolor kan ha undervisning. 

Att Västmanland som ett tekniklän med energi och handel som bas attraherar och lockar till 
sig intressenter, visade sig inte bara genom nyetableringar, utan även genom många 
ambassadörsbesök. Representanter för USA, Kina, Österrike, Guatemala m.fl. valde att 
besöka Västmanland med målet att lära känna länet och etablera kontakt med företagare i 
länet.  

#Arbetsmarknadsläget 

Arbetsmarknadsläget utvecklades i positiv riktning under 2017, även om arbetslösheten 
fortfarande ligger på en relativt hög nivå. Arbetslösheten uppgick i december 2017 till 9,2 
procent av arbetskraften, vilket är något lägre än motsvarande månad 2016. Den sjunkande 
arbetslösheten omfattar däremot inte alla arbetslösa. Omkring 80 procent av de arbetslösa i 
länet tillhör grupper som har svårare att etablera sig på arbetsmarknaden, hit hör 
förgymnasialt utbildade, äldre än 55 år, utomeuropeiskt födda samt personer med någon 
form av funktionsnedsättning. Glädjande är att antalet lediga platser ligger på fortsatt höga 
nivåer och att antalet varsel är fortsatt förhållandevis lågt.  

#Bred samverkan i länet för hållbar utveckling 

Länsstyrelsens ansvar spänner över en mängd olika verksamhetsområden. Att kunna se till 
helheten och göra avvägningar så att den verksamhet som bedrivs bidrar till de globala 
målen för hållbar utveckling enligt Agenda 2030 är en viktig uppgift. Samverkan bidrar till 
denna utveckling och det finns också en god vilja till samverkan inom länet så att olika 
aktörer i samhället kan vara med och bidra till en mer hållbar utveckling.  

Länsstyrelsen i Västmanlands län har genom att bilda ett antal samverkansråd formaliserat 
samverkansarbetet för hållbar utveckling i länet: Miljö- och klimatrådet, Integrationsrådet 
samt Jämställdhetsrådet. Jag ser det som en riktig förmån att i egenskap av Landshövding 
kunna leda arbetet i alla dessa råd tillsammans med övriga chefer och medarbetare på 
Länsstyrelsen.  

Inom Miljö- och klimatrådet där, förutom Länsstyrelsen, ett 90-tal nyckelpersoner från olika 
samhällsaktörer, kommuner, Region Västmanland, Mälardalens högskola och 
organisationer är representerade, har vi enats om visionen att Västmanlands län år 2030 ska 
vara en miljö- och klimatförebild. Engagemanget i rådet med ett 40-tal olika organisationer 
från både privat och offentlig sektor är stort. Tre övergripande mål och 23 delmål ska bidra 
till förverkligandet av visionen och föra länets miljöarbete framåt. Målen utgår från FN:s 
hållbarhetsmål, de nationella miljömålen och det klimatpolitiska ramverket. 

Under året har inom ramen för Miljö- och klimatrådet och efter ett remissförfarande hos 
rådets organisationer, beslut fattats om att driva 14 projekt under 2018 och 2019. Projekten 
som har fokus på bättret miljö- och klimat i länet kommer att drivas framåt under ledning av 
olika aktörer i länet. Projektet Incitament för energieffektivisering syftar till att lyfta in 
energifrågor i miljötillsynen i små och medelstora företag. Projektet Fossilfria transporter i 
östra Mellansverige syftar till att stödja kommunerna i omställning till fossilfria transporter 
i den egna verksamheten, men också till att effektivisera transportarbetet. Framtidens solel 
är ett projekt med syfte att få små och medelstora företag att installera solel. 

Länets integrationsråd är ett strategiskt forum för samverkan kring mottagande och 
etablering av nyanlända och ensamkommande barn. Rådet har under året fokuserat på 
områdena hälsa, arbete och sysselsättning samt bosättning. Ensamkommande barn har en
utsatt ställning. Rådet har därför beslutat att en handlingsplan kring barn som försvinner ska 
tas fram för ett gemensamt angreppsätt kring hur länets olika aktörer tillsammans ska kunna 
förhindra att fler ensamkommande barn försvinner.  

Jämställdhetsrådet bildades i februari 2017 och består av höga beslutsfattare. Rådet utgör ett 
gediget nätverk för att jämställdhetspolitiken ska kunna genomföras på regional nivå. Fyra 
fokusgrupper har bildats utifrån de fyra områdena jämställd ekonomi, jämställd utbildning, 
jämställd hälsa och mäns våld mot kvinnor ska upphöra Dessa grupper har deltagit i 
framtagandet av en ny strategi för jämställdhetsintegrering i länet. Under året har också en 
ny länsstrategi om det sjätte jämställdhetspolitiska målet, att mäns våld mot kvinnor ska 
upphöra, tagits fram. 

Kommunerna är centrala aktörer inom klimatanpassningsarbetet och Länsstyrelsen har haft 
en studiecirkel för de klimatansvariga inom länets kommuner. Syftet har varit att alla 
kommuner i länet ska ha ett samlat dokument om klimatanpassning. Vid årets slut hade i 
stort sett alla kommuner någon typ av strategiskt dokument inom detta område. 

Under året har Länsstyrelsen tagit fram en skyfallsanalys för hela länet samt uppdaterat 
tidigare framtagna faktablad för varje kommun. Faktabladen beskrivet kortfattat 
klimatrelaterade risker som översvämning, skyfall, ras, skred och erosion för varje 
kommun.  

Att ha fokus på hållbar utveckling är ledstjärnan för Länsstyrelsen i Västmanlands län. 
Därför ser vi mycket positivt på FN och regeringens fokus på de 17 globala 
hållbarhetsmålen i Agenda 2030. Med anledning av detta och utifrån regeringsuppdraget 
kring Agenda 2030 startade Länsstyrelsen under året ett gemensamt arbete under ledning av 
en styrgrupp bestående av Länsstyrelsens ledningsgrupp för att skapa ett gemensamt internt 
engagemang men även för att samordna arbetet med Agenda 2030 i länet och hos olika 
aktörer i Västmanland. Sammanställningen över alla Länsstyrelsens verksamheter som togs 
fram under året för att identifiera beröringspunkter visade på en tydlig koppling mellan 
Länsstyrelsens breda uppdrag och alla de 17 globala målen.  

#Social hållbarhet 

Under året färdigställdes en regional ANDT-strategi. Strategin har ett tydligt jämställdhets- 
och barnperspektiv och är en viktig grund för det fortsatta arbetet inom folkhälsoområdet.  

Inom ramen för Länsstyrelsens regeringsuppdrag, Regionala samordning av 
brottsförebyggande arbete har Länsstyrelsen arbetat med att kartlägga och inventera de 
aktörer som arbetar inom området samt hur samverkan fungerar på lokal och regional nivå. 
Detta har varit av stor vikt för det fortsatta arbetet.  

Länsstyrelsen har även deltagit i det nationella arbetet kring våldsbejakande extremism, 
vilket har bidragit till kompetensutveckling och fokus på denna viktiga fråga i länet.  

#Ökad efterfrågan på bostäder kräver sektorsövergripande arbete 

Att Västmanland är ett attraktivt län visas även i en ökande befolkning och med en växande 
efterfrågan på bostäder. Länsstyrelsen har under året genomfört en bostadsmarknadsanalys 
som visar att det råder bostadsbrist i större delen av länet och att bristen ökat i delar av 
kommunerna utanför huvudtätorterna. Bristen har särskilt ökat för resurssvaga grupper 
sedan tidigare års analyser.  

Det ökade bostadsbyggandet har medfört ett ökat tryck på kulturmiljöfrågorna som tar ett 
allt större utrymme i samhällsbyggnadsprocessen. Till detta kommer ett ökat antal 
miljöåtgärder, exempelvis restaurering av vattendrag och sanering av förorenad mark.  

För att skapa ett mer hållbart samhälle med attraktiva och innovativa lösningar leder 
Länsstyrelsen i samverkan med många andra aktörer projektet ”Solenergi i 
samhällsplanering”. Målet med projektet är att ge Västmanlands kommuner mer kunskap 
och kompetens om hur de kan stimulera en ökad användning av förnyelsebar energi i form 
av solel genom planering enligt Plan- och bygglagen (2010:900). Även om projektet är 
inriktat på Västmanlands kommuner deltar även kommuner från andra län. De kommuner 
som medverkar i projektet är Hallstahammar, Arboga, Surahammar, Kungsör, Västerås, 
Sala, Örebro, Strängnäs, Håbo, Heby och Katrineholm. Under året arrangerades seminarier 
med bland andra kommunala politiker, planerare och arkitekter i syfte att öka användningen 
av solenergilösningar i samband med planering av exempelvis bostäder. 

Eftersom planeringen för bostadsbyggande innefattar flera olika sektorsövergripande frågor 
har Länsstyrelsen en viktig roll för att på ett rättssäkert och samtidigt lösningsorienterat sätt 
kunna göra avvägningar. Det interna samarbetet inom myndigheten är därmed viktigt.  

#Natur och miljö 

Att bevara natur och miljö och samtidigt möjliggöra utveckling i länet är en del i den 
avvägning som Länsstyrelsen gör. Många av länets naturreservat är mycket välbesökta, 
både fysiskt och på webben. Beslut har fattats om fem nya naturreservat under året: 
Kuggenäs i Arboga, Ulvsbomuren i Surahammar, Baggå och Örtjärnsskogen i 
Skinnskatteberg och Rödmossen i Norbergs kommun. Länsstyrelsen har handlagt totalt 39 
lokala naturvårdsprojekt och betalat ut 1 856 143 kronor. Ett av projekten syftar till att 
bekämpa de invasiva växterna jätteloka i Västerås kommun och sjögull i Västerås, 
Kungsörs och Eskilstuna kommuner.  

Under verksamhetsåret har det varit ett stort inflöde av många stora och komplexa 
prövningsärenden enligt 9 och 11 kap. miljöbalken. Prövningsprocessen för många av dessa 
ärenden kommer att fortgå även under 2018. Länsstyrelsen genomförde under året även ett 
omfattande arbete kopplat till omklassning av länets miljöfarliga verksamheter och de 
verksamhetskoder som ligger till grund för prövningsavgifterna. I Länsstyrelsens löpande 
arbete inom tillsyn och tillsynsvägledning genomfördes även kommunuppföljning där 
kommunernas efterlevnad av kraven i miljötillsynsförordningen och tidigare avvikelser 
behandlades. 

Länsstyrelsen driver även det omfattande EU-projektet LIFE IP Rich Waters. Här deltar 34 
olika verksamheter, nationella myndigheter, länsstyrelser, kommuner, vattenorganisationer, 
universitet samt ideella organisationer i 20 olika delprojekt. Projektet syftar till att förbättra 
vattenkvaliteten i Norra Östersjöns vattendistrikt. Projektet omfattar en tidsperiod av 7,5 år 
och en projektkostnad på 30 miljoner euro. Ett annat projekt Länsstyrelsen i Västmanland 
samordnar är LIFE Taiga där kontrollerade bränningar på över 2 000 hektar barrskog ska 
genomföras i redan skyddade områden i 14 län i Sverige. 

#Landsbygdsutveckling 

Under året fortsatte Länsstyrelsen sitt arbete kring landsbygdsutveckling och djurskydd, 
bland annat genom fortsatt arbete med Landsbygdsprogrammet. Länsstyrelsen bedömer att 
landsbygdsstöden har bidragit till en positiv utveckling i länet. Ett flertal arbetstillfällen har 
skapats och jordbrukets beroende av fossila bränslen har minskat. Stöd har också beviljats 
till nya stallar, vilket har ökat välfärden för produktionsdjur. Ekologiska djurbesättningar 
har prioriterats. Budgeten för bredband utgör nästan 40 procent av den totala budgeten för 
landsbygdsutveckling i länet. Med hjälp av urvalskriterier rangordnas ansökningar om stöd 
genom ett poängsystem. På så sätt konkurrensutsätts ansökningarna och de som får högst 
poäng beviljas stöd. För stöd till bredband kan Länsstyrelsen konstatera att de nationella 
urvalskriterierna gynnar stora projekt på bekostnad av mindre projekt med färre anslutna 
hushåll. Länsstyrelsen har beviljat ett bredbandsprojekt under 2017 på sammanlagt 7,4 
miljoner kronor. Det innebär att 95 procent av länets budget har bokats upp för perioden 
2014–2020. Cirka 18 miljoner kronor har utbetalts till sex bredbandsprojekt.  

Därutöver startade Länsstyrelsen tillsammans med Region Västmanland och Lantbrukarnas 
Riksförbund ett gemensamt arbete kring framtagande av en livsmedelsstrategi för 
Västmanland. Arbetet utgår ifrån fyra fokusområden: viltmat, länets mat, krismat som är ett 
viktigt område för civilt försvar samt upplevelsemat. Strategin beräknas vara klar under 
2018.  

#Ökat fokus på civilt försvar 

Under 2017 blev vi genom händelserna på Drottninggatan i Stockholm den 7 april återigen 
påminda om samhällets sårbarhet och behovet av en god krisberedskap. Den mer oroliga 
omvärlden märks även i Västmanland. En förutsättning för att förbereda sig är att analysera 
samhällets risk- och sårbarhetsområden och att arbeta systematiskt för att motverka 
riskerna. Det som är viktigt är att ha en utvecklad samordning mellan myndigheter och 
andra ansvariga aktörer. I Västmanland finns sedan december 2016 en ny överenskommelse 
mellan parterna i länet, den s.k. U-Sam-överenskommelsen, som tydliggör samverkan och 
ansvarsfördelning före, under och efter en samhällsstörning. Målet är att skapa naturliga 
kontaktvägar och arbetssätt och att arbeta för att förebygga att en samhällsstörning uppstår. 
Parterna i överenskommelsen är länets kommuner, Region Västmanland, 
räddningstjänstförbunden, Polisen, Försvarsmakten, SOS Alarm, Sveriges Radio P4 
Västmanland och Länsstyrelsen. 

Under 2017 har stort fokus lagts vid civilt försvar och höjd beredskap och i början av året 
arrangerades en heldagsutbildning om påverkanskampanjer, cyberattacker och 
informationssäkerhet. För att utveckla det civila försvarets förmåga har kompetenshöjande 
aktiviteter genomförts och insatser för att utveckla det civil-militära samarbetet. 
Länsstyrelsen har även deltagit i flera övningar som Försvarsmakten arrangerat. Under den 
stora försvarsmaktsövningen Aurora genomförde Länsstyrelsen en intern övning där vi i 
länsledningen tillsammans med delar av myndigheten diskuterade Länsstyrelsens roll som 
högsta civila totalförsvarsmyndighet. Stort fokus har lagts vid kompetenshöjande aktiviteter 
samt att utveckla samarbetet och förmågan att möta utmaningarna med civilt försvar. 
Länsstyrelsens arbete med informationssäkerhet har intensifierats under 2017. Policys, 
riktlinjer och rutiner har reviderats. 

#Medarbetare i en kunskapsintensiv organisation 

Länsstyrelsens viktigaste resurs är alla kompetenta medarbetare. Ett fortsatt aktivt arbete 
har bedrivits med förebyggande insatser inom arbetsmiljö och hälsa, som till exempel tidig 
rehabilitering, kontinuerlig ergonomisk rådgivning, samt systematisk uppföljning av 
sjukfrånvaron. Sjukfrånvaron ligger fortfarande på den lägsta nivån i förhållande till hela 
länsstyrelsekollektivet, även om den har ökat marginellt jämfört med förra året. 
Sjukfrånvaron för 2017 är 2,8 procent, jämfört med 2,6 procent 2016. Flera friskvårds- och 
hälsofrämjande aktiviteter har genomförts under året, bland annat en medarbetardag med 
inriktning på balansen i tillvaron, samt medarbetarens eget ansvar för sin hälsa.  

Under året intensifierade vi arbetet kring verksamhetsmålstyrning samt arrangerade flera 
personalaktiviteter för att skapa större delaktighet i verksamhetens utveckling. Därutöver 
genomfördes en del satsningar för Länsstyrelsens funktionsledare och enhetschefer i syfte 
att stärka dessa i sina roller. Vidare startade vi ett tvärsektoriellt 
verksamhetsutvecklingsarbete med fokus på fyra verksamhetsområden: omvärld, 
verksamhetsprocesser, effektivitet och medarbetarskap. Med anledning av detta fick fyra 
avdelningschefer tillsammans med varsin grupp bestående av funktionsledare, i uppdrag att 
kontinuerligt arbeta med att ta fram förbättringsområden med målet att utveckla och stärka 
Länsstyrelsen ytterligare.  

#Ekonomi i balans 

Länsstyrelsen har en mycket komplex finansiering med förvaltningsanslag, 
dispositionsrätter och projektmedel. Ekonomi är också en del i Länsstyrelsens 
målstyrningsprocess och målkort. Länsstyrelsen har en strukturerade god intern styrning 
och kontroll med löpande tertialuppföljningar under året. Under 2017 lyckades 
Länsstyrelsen genomföra verksamheten inom givna ekonomiska ramar. Införandet av ett 
nytt arbetssätt med rätt att disponera andra myndigheters anslagsposter via dispositionsrätter 
har varit positivt för Länsstyrelsens möjligheter att planera och driva verksamheten framåt. 

#Nöjda brukare och intressenter 

Västmanlands län fick höga betyg i årets brukarundersökning och ett högt sammanvägt 
nöjdindex, som var 70 i jämförelse med snittet på 65 för hela länsstyrelsekollektivet. I 
Västmanlands län undersöktes 14 verksamheter. Resultatet var generellt bra. Det 
övergripande resultatet visar att Västmanland har många styrkor att bevara, till exempel att 
kunderna får ett bra bemötande och återkoppling på inkomna ärenden samt att personalen 
upplevs ha bra kompetens.  

#Avslutning 

Jag vill passa på att framföra ett varmt tack till chefer och medarbetare på Länsstyrelsen 
samt olika regionala och kommunala samverkansparter för deras insatser och för att genom 
ett stort engagemang ha möjliggjort ett spännande och lyckat år 2017.  


#Länsstyrelsens vision och verksamhetsidé

#Länsstyrelsens vision:  

Vi samverkar för att utveckla ett hållbart Västmanland för nuvarande 
och kommande generationer. 

#Övergripande mål: 

Länsstyrelsen ska: 

* Ha goda relationer med uppdragsgivare, samverkansparter och 
invånare. 

* Vara lösningsorienterad och samtidigt garantera en rättssäker 
myndighetsutövning.  

* Ha effektiv verksamhet med ekonomi i balans. 

* Ha ett öppet arbetsklimat med engagerad och kompetent personal. 

* Vara drivande för en hållbar utveckling i länet. 

#Organisation 

Länsstyrelsen var under 2017 organiserad i sex avdelningar. Vid Länsstyrelsen fanns också 
ett insynsråd och två delegationer. Till organisationen hörde också fyra råd: Regionalt 
krishanteringsråd, Miljö- och klimatråd, Integrationsråd samt Jämställdhetsråd, samtliga 
med landshövdingen som ordförande. Länsstyrelsen är också värdlän för länsstyrelsernas 
gemensamma kansli. Länsstyrelsens ledning har under 2017 bestått av landshövding Minoo 
Akhtarzand samt länsråd Ulrica Gradin.  
 
#Ledningsgrupp 

I ledningsgruppen ingick under året landshövding (ordförande), länsråd, avdelningschefer 
samt personalchef.  