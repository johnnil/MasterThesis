#Förord   
 
2017 har varit ett händelserikt år. Det har för FBA:s vidkommande präglats av fortsatt framgångsrikt 
samarbete med uppdragsgivare och partners, och flera nya betydelsefulla uppdrag. Regeringen gav under året 
FBA i uppdrag att bidra till den nya tematiska strategin för hållbar fred, vilken i stora delar sammanfaller 
med vårt instruktionsstyrda uppdrag. Vi har inlett arbetet med strategin och ser fram emot att tillsammans 
med Sida bidra till mer hållbar fred under de kommande åren.  

Detta känns särskilt angeläget i en tid med stora säkerhets- och utvecklingsutmaningar, som också drabbar de 
eldsjälar som på olika sätt arbetar för fred. Särskilt brutalt påmindes vi om det i början av året, när Zaida 
Catalán fördes bort och mördades mitt under pågående uppdrag i Demokratiska republiken Kongo, DRK, i 
FN:s tjänst. Zaida var tidigare sekunderad av FBA till DRK, Afghanistan och Palestina och vi minns henne 
som en fantastisk kollega i fredens och det internationella samfundets tjänst. 

Givet den svåra miljö vår personal verkar i, tar FBA säkerhetsfrågorna och myndighetens arbetsgivaransvar 
på stort allvar. Vi har under året utvecklat våra säkerhetsrutiner och intensifierat samarbetet med våra 
partners. Detta blir allt viktigare i takt med att myndigheten får fler uppdrag inom ramen för Sveriges 
utvecklingsstrategier för olika högriskländer. 

FN har under året varit fortsatt prioriterat, parallellt med den svenska platsen i säkerhetsrådet. FBA har 
särskilt uppmärksammat ledarskapsfrågor inom FN, bland annat genom samverkan i Challenges Forum och 
genom en särskild långsiktig satsning på ledarskap, som redan resulterat i en första leverans i form av ett 
bidrag till en utbildning av framtida stabschefer inom FN. Vår verksamhet inom kvinnor, fred och säkerhet 
och arbetet med att stödja kvinnors deltagande som medlare är exempel på verksamheter som stärker 
regeringens ambitioner i säkerhetsrådet om ökad jämställdhet i fredsprocesser.   

Under året analyserade FBA på uppdrag av regeringen möjligheterna för Sverige att bidra till FN:s resolution 
2250 om unga, fred och säkerhet. I analysen konstaterade vi att svenska myndigheter och organisationer har 
många värdefulla erfarenheter att bygga på i det fortsatta arbetet med resolutionen. För FBA:s del är vårt 
arbete i Liberia under 2017 exempel på verksamhet som stärkt kapaciteten hos unga att bidra till fred och 
försoning.  

I Liberia hölls också val under året och vi deltog med valobservatörer där och på många andra ställen i 
världen inom ramen för de valobservationsinsatser som genomförs i EU:s och OSSE:s regi. För att utveckla 
och stärka den valresursbas som FBA använder för valobservation har också flera nya valobservatörer 
rekryterats och utbildats under året. Imponerande 1 150 personer visade intresse för de 120 positionerna som 
nya valobservatörer. 

Avslutningsvis vill jag lyfta fram förberedelserna inför nästa års stora samverkansövning Viking. De 
grundliga förberedelser som vi ägnat stor kraft åt under 2017 är en förutsättning för att kunna genomföra 
denna unika övning på ett effektivt sätt tillsammans med våra partners. Viking 18 är en av många insatser 
som jag ser fram emot under 2018! 


#Inledning  
 
#Om årsredovisningen 

I denna årsredovisning redogör FBA för den verksamhet som myndigheten har bedrivit och de resultat som 
har uppnåtts under 2017. Myndighetens resultat analyseras och bedöms utifrån fastställd förordning med 
instruktion för FBA, myndighetens regleringsbrev för 2017 samt uppdrag till FBA att bidra till Sveriges olika 
geografiska och tematiska strategier för utvecklingssamarbete. FBA har under året arbetat med och redovisat 
ett antal regleringsbrevsuppdrag. Några av dessa uppdrag berörs också i årsredovisningen, integrerat i 
redovisningen av myndighetens samlade resultat.  

I detta inledande kapitel redogör FBA för regeringens styrning och inriktning, samt hur myndigheten utifrån 
detta har utvecklat sin egen styrmodell. Därefter följer en genomgång av hur FBA bedömer verksamhetens 
resultat samt redovisar kostnader per prestation. Kapitlet avslutas med en genomgång av myndighetens 
sammantagna ekonomiska omsättning.  

Varje kapitel inleds med en hänvisning till FBA:s uppdrag och målsättningar för respektive verksamhets-
område. Därefter presenteras myndighetens bedömning av verksamhetsområdets övergripande resultat och 
utveckling samt en samlad kostnadsredovisning. Samtliga prestationer inom respektive verksamhetsområde 
redovisas i sin helhet i ekonomiska termer, medan den beskrivande texten endast omfattar ett urval 
prestationer. Prestationerna har valts ut för att de sammantaget ska ge en balanserad bild av myndighetens 
verksamhet och utmaningar. De visar också bredden av teman, samarbetsaktörer och geografi, som 
tillsammans med myndighetens verksamhetsområden ger den skärning som FBA:s prestationer är indelade i.  

I kapitel sju redovisas avslutningsvis utvecklingen av myndighetens organisation samt lednings- och 
verksamhetsstöd, följt av den finansiella redovisningen i kapitel åtta. 

#Regeringens styrning och inriktning  

I enlighet med FBA:s instruktion ska myndigheten bidra till att uppfylla regeringens övergripande bistånds-
politiska mål, det vill säga skapa förutsättningar för bättre levnadsvillkor för människor som lever i fattigdom 
och förtryck, samt bidra till internationell fred och säkerhet. I regeringens policyramverk för svenskt 
utvecklingssamarbete och humanitärt bistånd ges en inriktning för hur utvecklingssamarbetet ska genom-
föras, vilka de svenska prioriteringarna är och hur dessa kan kopplas till den internationella utvecklingen. 
Agenda 2030 och de globala målen, där mål 16 handlar om att främja fredliga och inkluderande samhällen 
för hållbar utveckling och mål 5 om att uppnå jämställdhet och alla kvinnors och flickors egenmakt, är av 
särskild relevans för FBA.  

De olika strategier som finns inom svenskt utvecklingssamarbete är viktiga instrument för att förverkliga 
policyramverkets inriktning. I augusti 2017 fattade regeringen beslut om en ny tematisk strategi för hållbar 
fred 2017-2022 baserat på det underlag som tagits fram av Sida och FBA. FBA förväntas bidra till sex av åtta 
delmål, som bland annat inkluderar stärkt kapacitet att förebygga väpnad konflikt och stödja inkluderande 
freds- och statsbyggande, stärkt deltagande och inflytande av kvinnor och unga i fredsprocesser samt stärkt 
kapacitet att främja mänsklig säkerhet i sviktande och konfliktdrabbade stater. Strategins inriktning omfattar  
stora delar av FBA:s instruktionsstyrda uppdrag, och operationaliseras därför inom ramen för ordinarie 
styrprocess. På så sätt skiljer den sig från de geografiska strategier som FBA också har fått i uppdrag att bidra 
till, vilka organiseras som projekt på myndigheten. Arbetet med strategin för hållbar fred inleddes redan 2017 
men kommer framförallt att sätta sin prägel på kommande års planering och verksamhet. FBA redovisar den 
begränsade verksamhet som genomförts inom ramen för strategin redan 2017 (motsvarande två miljoner 
kronor) under det avsnitt som handlar om ett medlingsnätverk för kvinnor. 

Regeringens ambitioner vad gäller jämställdhet och arbete med kvinnor, fred och säkerhet kommer till 
uttryck genom flertalet strategiuppdrag till FBA, men även regleringsbrevsuppdragen om ett medlingsnätverk 
för kvinnor, jämställdhet i myndigheter, JiM, samt genomförandet av den nationella handlingsplanen för 
kvinnor, fred och säkerhet 2016-2020. Myndighetens arbete med dessa frågor presenteras löpande i denna 
årsredovisning, i myndighetens delrapport för JiM-uppdraget samt i rapporten till den nationella 
handlingsplanen för kvinnor, fred och säkerhet. Under året har FBA också analyserat den samlade externa 
och interna styrningen på området och gör bedömningen att myndigheten har kommit långt i arbetet, men att 
det finns ett antal aspekter att vidareutveckla framöver. 

#Utvecklad styrmodell   

Under 2016 utarbetade FBA tre långsiktiga mål som fokuserar på effekterna av myndighetens verksamhet 
och sammanfattar FBA:s bidrag till fred, säkerhet och utveckling på lång sikt. De rör sig på en relativt hög 
abstraktionsnivå och har i första hand en motiverande och samlande funktion.  

Under 2017 har FBA arbetat vidare med att utveckla myndighetens målstyrning för att bland annat tydliggöra 
länken mellan de långsiktiga målen och de mål som står i centrum för myndighetens årliga planering och 
uppföljning. Arbetet med att utveckla myndighetens styrmodell har varit viktigt för att sätta ord på vad 
myndigheten avser uppnå genom myndighetens fem verksamhetsområden för att fullgöra sitt uppdrag och nå 
de långsiktiga målen. Resultatet av arbetet, som sjösattes i samband med planeringen inför 2018, är en 
styrmodell som utöver de tre långsiktiga målen består av fem verksamhetsområdesmål (och ett sjätte mål för 
myndighetens lednings- och verksamhetsstöd) på fyra till fem års sikt, ett antal styrande tvåårsmål för 
respektive verksamhetsområde, samt prioriteringar med fokus på teman, samarbetsaktörer och länder. De fem 
mål som siktar in sig på myndighetens verksamhetsområden har fokus på den prestationsnära effekt som 
följer på de prestationer som myndigheten levererar inom respektive verksamhetsområde. Därmed 
överbryggar de avståndet mellan de visionsliknande långsiktiga målen och tvåårsmålen som ligger närmare 
myndighetens mer konkreta aktiviteter. Sammantaget kan FBA:s styrmodell illustreras av bilden nedan. 

#Bedömning av verksamhetens resultat 

I likhet med föregående år har de övergripande resultatbedömningar som redovisas i varje kapitel varit 
föremål för en riktad diskussion i myndighetens ledningsgrupp. Diskussionen har inspirerats av myndig-
hetens nya verksamhetsområdesmål och de prestationsnära effekter som dessa uttrycker, men det är först 
efter 2018 som bedömningen av hur dessa har nåtts kan göras fullt ut.  

Tyngdpunkten i bedömningen av 2017 års resultat ligger genomgående på prestationer och prestationsnära 
effekter. Förutsättningarna för att bedöma prestationer varierar mellan myndighetens fem verksamhets-
områden. Ibland finns etablerade metoder för att mäta och följa upp kvantitativa resultat i form av 
exempelvis antal sekunderingar, antal utbildningar och antal ansökningar om stöd från civilsamhället. I dessa 
fall kan myndigheten redovisa volymtabeller med statistik. Statistiken förutsätter i sin tur tydliga definitioner 
och kategoriseringar, vilket i sig är en utmaning. Denna utmaning kan illustreras av utbildningsverksam-
heten, där FBA gått från att främst genomföra enstaka kurser till exempelvis utbildningsprogram som också 
kan ha inslag av policy- och metodstöd. Det faktum att det inom verksamhetsområdet bilateralt 
utvecklingssamarbete inom fred och säkerhet genomförs insatser som tar avstamp i de verktyg och metoder 
som finns inom övriga verksamhetsområden komplicerar bilden ytterligare. Myndigheten kommer att arbeta 
vidare med kategoriseringsfrågorna under kommande år. Ibland kan kvantitativ data kompletteras med 
bedömningar av prestationernas kvalitet, genom att FBA till exempel använder enkäter efter genomförda 
utbildningar, workshoppar och konferenser eller samlar in de utsändas erfarenheter.  

Prestationsnära effekter bedöms genom att FBA resonerar kring aspekter som bedöms maximera dessa 
effekter. Det kan till exempel handla om att analysera vilka möjligheter till förberedelser som myndighetens 
utsända har fått, om myndighetens konferenser, publikationer och annat policystöd har utformats med ett 
tydligt fokus på målgruppen och om myndighetens utbildningar och verksamhet i stort har 
jämställdhetsintegrerats. En generell utmaning i bedömningen av prestationsnära effekter är att det ofta tar tid 
innan myndighetens verksamhet får effekt. De handböcker som myndigheten lanserar under ett år kan till 
exempel rimligen inte få effekt förrän efter några år. Detsamma gäller de insatser, vanligtvis en kombination 
av till exempel utbildning och rådgivning, som FBA gör inom ramen för en bilateral utvecklingsstrategi. En 
annan utmaning är att verksamheten alltid är en del av ett större sammanhang. Alla prestationsnära effekter 
ligger därmed inte inom ramen för myndighetens direkta kontroll. 

För att bedöma 2017 års resultat har FBA fortsatt satsningen på att låta externa aktörer utvärdera myndig-
hetens verksamhet. Flera utvärderingar har under året fokuserat på myndighetens utbildningsverksamhet, 
vilket återspeglas i redovisningen av verksamhetsområdet Utbildning, samträning och övning. FBA har också 
arbetat med att göra egna aggregerade och uppföljande analyser. I genomgången av verksamhetsområdet 
Personalförsörjning till internationella insatser finns en sammanställning av de utsändas synpunkter på och 
erfarenheter av stödet från FBA och i redovisningen av verksamhetsområdet Forskning, policy och 
metodutveckling sammanfattas en uppföljning av det internationella dialog- och medlingsprogrammet.  