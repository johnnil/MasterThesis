#Generaldirektören har ordet 

Året präglades i hög grad av förändring och en stor omdaning av E-hälsomyndigheten. 
Vi har rekryterat många nya medarbetare på alla nivåer för att kunna genomföra omlokaliseringen av 
delar av vår verksamhet till Kalmar. De avgående medarbetarna har lojalt och engagerat tagit stort 
ansvar för överlämningen av arbetsuppgifter och vi har också etablerat verksamheten i permanenta 
lokaler i Kalmar. 

Arbetet med Vision e-hälsa 2025 har tagit fart på allvar med ett nyinrättat samordningskansli och 
genom de arbetsgrupper och forum där E-hälsomyndigheten samverkar med övriga berörda aktörer i 
enlighet med handlingsplanen. Målet med Vision e-Hälsa är att Sverige år 2025 ska vara bäst i världen 
på att använda digitaliseringens och e-hälsans möjligheter i syfte att underlätta för människor att uppnå 
en god och jämlik hälsa och välfärd. 

Ett viktigt steg i denna utveckling är att kunna erbjuda samma information om en individs ordinerade 
läkemedel till alla i läkemedelskedjan; förskrivare, vårdgivare, apotek och individer. Förberedelserna 
för den nationella läkemedelslistan har under året inneburit stora insatser och en genomgripande 
analys av vår verksamhet. Vi fortsätter nu detta arbete i nära dialog med våra samarbetspartners och 
kunder. 

Vidare har vi skapat en ny avdelning för samordning för att på ett ännu bättre sätt kunna utföra vårt 
övergripande samordningsuppdrag inom e-hälsa, nationellt och internationellt. 
Uppdraget att leda myndigheten, som jag tillträdde i juni, har bland annat inneburit en förstärkning av 
vårt arbete med informationssäkerhet. Jag har också initierat insatser för en styrning mot en tydligare 
myndighetsidentitet, till exempel med öppna föredragningar inför gd-beslut och diskussioner kring den 
statliga värdegrunden med samtliga medarbetare. Kulturfrågorna är alltid viktiga för organisationers 
utveckling och med så många nya medarbetare krävs särskilda insatser. 

Vi fortsätter nu resan mot att bli en modern och effektiv myndighet med verksamhet på två orter – till 
nytta för hela landets invånare. 


#Myndighetens uppdrag 

#Uppdrag enligt instruktion 

1 § E-hälsomyndigheten ska ansvara för register och it-funktioner som öppenvårdsapotek och 
vårdgivare behöver ha tillgång till för en patientsäker och kostnadseffektiv läkemedelshantering. 
Myndigheten ska vidare samordna regeringens satsningar på e-hälsa samt övergripande följa 
utvecklingen på e-hälsoområdet. 

2 § Myndigheten ska särskilt: 

* ansvara för de register som anges i lagen (1996:1156) om receptregister och lagen (2005:258) 
om läkemedelsförteckning 

* utfärda intyg som visar att den som ansöker om tillstånd att bedriva detaljhandel med 
läkemedel till konsument uppfyller de förutsättningar för tillståndet som föreskrivs i 2 kap. 6 § 
5–7 lagen (2009:366) om handel med läkemedel 

* vid behov genomföra kontroller av det elektroniska system för direktåtkomst till uppgifter hos 
myndigheten som en tillståndshavare ska ha enligt 2 kap. 6 § 6 lagen om handel med 
läkemedel 

* förmedla ersättning från landstingen till öppenvårdsapoteken enligt vad som sägs i 
förordningen (2002:687) om läkemedelsförmåner m.m. 

* förvalta, framställa och tillhandahålla nationell läkemedelsstatistik 

* tillhandahålla ett system för analys av läkemedelsstatistik 

* ansvara för ett nationellt register över elektroniska recept för djur 

* ansvara för ett nationellt produkt- och artikelregister över läkemedel, förbrukningsartiklar och 
livsmedel som ingår i högkostnadsskyddet 

* ansvara för ett nationellt register över sortiments- och leveransinformation avseende 
dosdispenserade läkemedel 

* tillhandahålla ett elektroniskt expertstöd till öppenvårdsapoteken i syfte att öka säkerheten vid 
expediering av läkemedelsrecept. 

#Uppdrag enligt regleringsbrev 

#Samordnings- och utvecklingsarbete på e-hälsoområdet 

E-hälsomyndigheten har under 2017 fokuserat samordningsarbetet kring fyra långsiktigt prioriterade 
områden- i syfte att stärka den nationella samordningen: förtydligande av arbetsformer och 
organisation för strategisk styrning, samordning på flera samhällsnivåer, förstärkt uppföljning av 
utveckling på e-hälsoområdet samt tydligare insatser för att möta ökade krav på standardisering. 

För att bidra till att regeringens politik inom e-hälsoområdet får önskad effekt och att målen med 
Vision e-hälsa 2025 kan uppnås, deltar E-hälsomyndigheten som en samordnande aktör i ett stort antal 
forum. Myndigheten ingår också i Rådet för styrning med kunskap avseende hälso- och sjukvård och 
socialtjänst i arbetet med att utveckla den statliga kunskapsstyrningen så att den ska vara samordnad, 
effektiv och behovsanpassad. 

E-hälsomyndighetens nya samordningsavdelning som bildades den 1 juni 2017 ger förutsättningar för 
att skala upp och ytterligare stärka myndighetens samordningsarbete och instruktionsenliga uppdrag 
att samordna regeringens satsningar under 2018. 

Arbetet har avrapporterats till Regeringskansliet 31 oktober 2017 (dnr 2016/06267). 

#Förbereda införande av nationella läkemedelslistan 

E-hälsomyndigheten har under året förberett för införande av nationella läkemedelslistan och 
genomfört de insatser som ligger inom myndighetens ansvarsområde och uppdrag så arbetet kan 
påbörjas så snart utredning kring tillhörande lagstiftning är genomförd. 

Myndigheten har tagit fram viss infrastruktur som är nödvändig för den nationella läkemedelslistan 
och arbetet med detta ska fortsätta oberoende av pågående utredningsarbete. Det handlar om 
optimering av förvaltningsverktyget för nationell källa för ordinationsorsak, fortsatt strukturering och 
standardisering av läkemedelsinformation, samt framtagande av en struktur för tillhörande kodverk 
vilket underlättar strukturerad och standardiserad dokumentation av läkemedelsordinationer. 

#Uppdraget utfört 

Arbetet har avrapporterats till Regeringskansliet 31 oktober 2017 (dnr 2017/04300 samt dnr 
2017/02741). 

#Upprätthållande av funktioner för e-recept över landsgränser 

E-hälsomyndigheten är nationell kontaktpunkt för e-hälsa och samordnar regeringens satsningar inom 
e-hälsoområdet i internationell samverkan. Myndigheten ska i arbetet särskilt fokusera på de insatser 
som sker inom Nordiska ministerrådet och EU och som berör e-receptfrågor. Ett viktigt syfte är att 
stärka förutsättningarna för fri rörlighet för vård inom EU, i enlighet med patientrörlighetsdirektivet. 

Arbetet bygger på en gemensam plan på EU-nivå. Den omfattar bland annat att ta fram riktlinjer för 
teknisk, semantisk, legal och organisatorisk interoperabilitet för att stödja gränsöverskridande e-
hälsotjänster. Härutöver omfattar planen att nationellt införa lösningar som i praktiken gör det möjligt 
att elektroniskt utbyta bland annat e-recept och patientöversikter mellan länder. 

E-hälsomyndigheten har beviljats bidrag från CEF (Connecting Europe Facility), och under 
verksamhetsåret ingått avtal för att etablera tjänster för e-recept över landsgränser. 

Under verksamhetsåret har arbetet med att etablera tjänster för gränsöverskridande e-recept fortsatt. 
Ett projekt har etablerats med huvudsakligt mål att utveckla tjänsterna. 

När det gäller nationella förutsättningar har arbetet bland annat inneburit nära samverkan med 
Läkemedelsverket för att diskutera specifika frågor, såsom behov av eventuella justeringar av 
receptföreskrifterna. 

Projektgruppen har dessutom deltagit aktivt i det europeiska arbetet för att säkerställa synkronisering 
mellan utvecklingen på nationell respektive europeisk nivå. 

#Uppdraget utfört   

Arbetet har avrapporterats till Regeringskansliet 6 november 2017 (dnr 2017/04587). 

#Uppdrag rörande Mina meddelanden 

E-hälsomyndigheten gjorde under våren 2017 en myndighetsövergripande analys av de 
kommunikationsflöden som finns med företag respektive enskilda. Analysen gjordes utifrån ett 
medborgarperspektiv och de kundrelationer som E-hälsomyndigheten har med företag och aktörer 
inom apotek, hälso- och sjukvård, och de statistikleverantörer som använder våra tjänster. 

Mina Meddelanden kan inte ersätta de kommunikationsstrukturer som E-hälsomyndigheten idag har 
med externa parter och därför är en anslutning till tjänsten just nu inte aktuell. Myndigheten följer 
dock utvecklingen och bevakar intresset från medborgare och myndighetens kunder för att i framtiden 
ansluta till tjänsten när det finns en efterfrågan. 

#Uppdraget utfört 

Arbetet har avrapporterats till Regeringskansliet 25 oktober 2017 (dnr 2017/04447). 

#Exportstrategi 

Inom ramen för Sveriges exportstrategi arbetar myndigheten med att bidra internationellt med kunskap 
inom e-hälsoområdet. Under året har vi samarbetat med Swecare och Sveriges export- och 
investeringsråd (Business Sweden), till exempel deltog myndigheten i rundabordssamtal i Berlin kring 
temat digitaliseringsstrategier tillsammans med bland andra Karolinska Universitetssjukhuset, svenska 
och tyska myndigheter samt industrirepresentanter från Sverige och Tyskland. 

#Moderna beredskapsjobb 

Se 3.1.1 Rekrytering 

#Förstudie om genomförande av nationella läkemedelslistan 

Regeringen gav E-hälsomyndigheten i uppdrag att göra en förstudie om hur en kommande nationell 
läkemedelslista skulle kunna förverkligas. Förstudien visar vilka insatser som krävs för utveckling och 
införande av en ny teknisk plattform. E-hälsomyndigheten bedömer att den nationella läkemedelslistan 
kan förverkligas fullt ut inom en femårsperiod, och att kostnad för utveckling samt införande av ny 
teknisk plattform beräknas till 337 miljoner kronor. Viktiga framgångsfaktorer är säkerställd 
kompetensförsörjning och en god samverkan med ett gemensamt åtagande med berörda aktörer. 

#Uppdraget utfört 

Arbetet har avrapporterats till Regeringskansliet 30 juni 2017 (dnr 2017/00804). 

#Samordningskansli för e-hälsofrågor 

I och med ändringen av regleringsbrevet den 9 februari 2017 fick myndigheten i uppdrag att inrätta ett 
samordningskansli till stöd för den nationella samverkansorganisation som skapats för att uppnå 
Vision e-hälsa 2025. 

Kansliet har bestått av en deltidsresurs från myndigheten och en från SKL. Arbetet har inriktats på att 
bidra till att etablera den nationella organisationen inklusive roller, mandat, planeringsförutsättningar 
m.m. samt att utveckla och precisera de gemensamma insatsernas inriktning. Vidare har arbete 
bedrivits för att samordna arbetsgrupper avseende lagstiftning, termer och standarder samt att utveckla 
och genomföra en första uppföljning av e-hälsotillståndet i Sverige. Härutöver har 
samordningskansliet tagit fram och påbörjat genomförandet av en kommunikationsstrategi. Arbetet 
omfattar bland annat att utveckla, lansera och förvalta en hemsida för satsningens genomförande 
(www.ehalsa2025.se). 

#Uppdraget utfört 

Arbetet har avrapporterats till Regeringskansliet 31 oktober 2017 (dnr 2016/06267). 