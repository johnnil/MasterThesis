#ÅRSREDOVISNING 2017

SGUs uppdrag är konkretiserat i form av en vision, strategiska mål och strategier för att nå må-
len. Verksamhetsstrategin belyser de utmaningar som Sverige står inför och definierar på vilket 
sätt SGU ska bidra till en hållbar samhällsutveckling. Innehållet i verksamhetsstrategin är levan-
de och dynamiskt och uppdateras årligen genom uppföljning och omvärldsanalys. Strategin ut-
gör grund för den årliga verksamhetsplaneringen och är ett stöd för prioriteringar på fem års sikt.

#VISION

#Geologi för ett hållbart samhälle

Sverige har en hållbar samhällsutveckling. Mark- och vattenområden används och utvecklas för 
de ändamål de är bäst lämpade. Mineralnäringen och andra naturresursbranscher är livskraftiga 
och ansvarstagande.

#STRATEGISKA MÅL

*SGU visar vägen till hållbar användning av jord, berg och grundvatten i en föränderlig värld.
*SGU är ledande för ett hållbart nyttjande av landets mineralresurser, samt främjar hållbar till-
växt och företagande.
*SGU är en attraktiv, utåtriktad, effektiv och betydelsefull myndighet.

#STRATEGIER

*Vi samverkar med viktiga aktörer.
*Vi använder digitala och innovativa lösningar.
*Vi fokuserar på samhällsnytta.
*Vi integrerar arbetet med hållbar utveckling.
*Vi ökar vår synlighet.
*Vi bidrar till lagstiftning och styrmedel.
*Vi deltar i forsknings- och innovationsprojekt.
*Vi utvecklar vårt ledarskap och medarbetarskap.


#GENERALDIREKTÖREN HAR ORDET

I Sverige har allt fler ett arbete, näringslivet går bra och globalt stiger välståndet. Samtidigt 
präglas världen av osäkerhet och en stor klimatutmaning. Trycket på våra mark- och vatten-
resurser ökar, samtidigt som en säker och hållbar råvaruförsörjning utmanas. De historiskt 
låga grundvattennivåerna i Sverige under året har visat att de globala skeendena också i hög 
grad rör vårt land och kräver ansvarsfulla åtgärder. Det är i detta komplexa sammanhang som 
SGU verkar för en hållbar samhällsutveckling och ett konkurrenskraftigt företagande.

Förändringarna påverkar våra intressenters behov och ger oss tillgång till allt mer avancerade verktyg 
för att lösa våra uppgifter. SGUs uppdrag handlar till största delen om att förse samhället med aktu-
ell och relevant geologisk information. Bara genom en tät dialog med våra intressenter kan vi fånga 
de utmaningar de står inför och därmed utveckla vår verksamhet i takt med omvärldens krav och 
möjligheter. Genom en förbättrad kommunikation ökar vi förtroendet för att vi gör skillnad.

En viktig del i SGUs arbete är att bidra till att mark och vatten används på ett för samhället 
ändamålsenligt sätt. Det förutsätter ett hållbarhetsarbete i framkant i nära samverkan med andra. 
Det innebär också en kontinuerligt utvecklad verksamhet för tillståndsgivning och tillsyn.

Vi satsar på att vara en modern myndighet rustad för framtiden. Det handlar om ordning och 
reda, digitalisering och effektiva processer men också ett stärkt ledarskap. Under 2017 har SGU 
arbetat med ett antal myndighetsövergripande mål. Det insatsmässigt största området är informa-
tionshantering där förbättrad förvaltning av informationsmängder, vässad arkivvård och uppdaterat 
informationssäkerhetsarbete skapat en bas för digital transformation.

Nu kraftsamlar vi för att nå ut mer och till fler. Vi fortsätter därför att öka tillgängligheten till 
den kunskap som finns på SGU. Vi satsar speciellt på att ta fram mer detaljerad information om 
grundvattennivåernas förändringar och att identifiera nya grundvattentäkter. Standardisering, auto-
matisering, information i 3D och ”digitalt först” är vägledande liksom samverkan med våra intres-
senter vid insamling av information.

SGUs vision ”geologi för ett hållbart samhälle” genomsyrar allt vi gör. Jag hoppas att denna års-
redovisning ska ge dig en inblick i vad vi åstadkommit under föregående år och göra dig nyfiken på 
oss framöver!