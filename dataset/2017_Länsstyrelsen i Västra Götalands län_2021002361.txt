#Landshövdingen har ordet 

Länsstyrelsen i Västra Götaland har ett fortsatt fokus på samhällsplanering, miljömålsarbete 
och landsbygdsutveckling. Sedan Anders Danielsson tillträdde som ny landshövding i 
september, har han ägnat mycket tid åt att knyta kontakter med företrädare för länets 
kommuner, region och lärosäten. Insatser under 2017 som vi särskilt vill lyfta fram: 

En av Länsstyrelsens prioriteringar var även i år ”Bostad för alla”. Bedömningen är att vårt 
arbete bidrar till att bostadsbyggandet i länet ökar, liksom till att kommunernas översikts- 
och detaljplaner allt mer integrerar långsiktiga hållbarhetsaspekter. 

Tillsammans med Statistiska centralbyrån och Västra Götalandsregionen publicerade 
Länsstyrelsen regional statistik i ”Om kvinnor och män i Västra Götalands län 2016”, som 
belyser vikten av att aktivt arbeta mot diskriminering.  

Stor vikt lades vid vårt nya uppdrag om brottsförebyggande arbete. För att se vilket stöd 
kommunerna vill ha av Länsstyrelsen, bjöd vi in kommunerna till dialogseminarier. Vi höll 
en regional konferens om brottsförebyggande arbete om Länsstyrelsens roll och hur arbetet 
i länet kan effektiviseras. 

Planeringen och arbetet för ett förbättrat totalförsvar fortsatte. Militärregion Väst och de 
fyra länsstyrelserna i regionen (Halland, Västra Götaland, Värmland och Örebro) tog 
gemensamt fram en regional grundsyn för totalförsvaret 2017–2020 om övergripande och 
principiella frågor om förberedelser för höjd beredskap och krig med särskild inriktning på 
ledning och samordning.   

Västlänken, den planerade tågtunneln genom centrala Göteborg, är ett mycket omfattande 
byggprojekt som kommer att få stora effekter. Länsstyrelsen arbetar med projektet inom 
flera områden, som samhällsbyggnad, vattenförvaltning, miljöskydd, naturvård, kulturmiljö 
och rättsliga frågor – i synnerhet som tillsynsmyndighet. 

Regionfullmäktige och Länsstyrelsen beslutade att Västra Götaland ska bli en 
fossiloberoende region år 2030. Det ska uppnås genom insatser som både ger klimatnytta 
och stimulerar den regionala utvecklingen. ”Klimat 2030 – Västra Götaland ställer om” 
lanserades i oktober i Göteborgs konserthus, då även det nya västsvenska klimatrådet med 
representanter från flera samhällssektorer presenterades.  

Även våra val av mat och dryck och hur vi producerar livsmedel har betydelse i arbetet för 
det hållbara samhället. Länsstyrelsens arbete för att främja livsmedelsstrategin bidrar både 
till sysselsättning i de gröna näringarna och till hållbar tillväxt. 

Vi bistod Regeringskansliet, tillsammans med Göteborgs Stad, Västra Götalandsregionen 
och Göteborgsregionens kommunalförbund, i planeringen och genomförandet av EU-
toppmötet i Göteborg. 

Landshövdingen påbörjade vid tillträdet en kommunturné i länet och det 49:e och sista 
kommunbesöket genomförs i slutet av februari 2018. Besöken fokuserar på dialog om 
kommunernas utmaningar och förutsättningar samt deras relation till Länsstyrelsen.  


#Övergripande samordningsuppdrag 

#Länsstyrelseinstruktion 

Länsstyrelseinstruktion 2 §: 

Länsstyrelsen ska verka för att nationella mål får genomslag i länet samtidigt som hänsyn ska 
tas till regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters 
insatser. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser 
som inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har 
ålagt den.  

Förordning (2008:1346). 

#Nationella mål och prioriterade områden 

Uppgiften att verka för att nationella mål får genomslag i länet gäller hela vår verksamhet 
och ska genomsyra allt vi gör. Länsstyrelsens arbete styrs i det syftet av utpekade 
övergripande prioriteringar. Genom att fokusera på utvalda områden skapar Länsstyrelsen 
en tydlig inriktning och stöd vid prioriteringar, beslut och resursfördelning i verksamheten. 
De övergripande prioriteringarna är breda till sin karaktär, spänner över organisatoriska 
gränser och kräver långsiktiga insatser. 

#Samhällsplanering 

Länsstyrelsen tar ansvar för att skapa såväl dagens som framtidens samhälle. Genom 
bredden i våra uppdrag, som innefattar allt från planering för bostäder och verksamheter till 
skydd mot olyckor och arbete för mänskliga rättigheter, säkerställer vi att Västra Götaland 
är ett bra län att vara verksam och leva i. Genom samordning av en stor mängd 
samhällsnyttiga funktioner tar vi ansvar för att bygga ett hållbart samhälle som är öppet för 
nuvarande och nya medborgare i nuvarande och framtida generationer. 

Inom Samhällsplanering var följande områden särskilt prioriterade: 

* Bostad för alla: Att ge råd och stöd till bostadsmarknadens aktörer, inklusive 
kommunerna samt ge tidiga och tydliga besked i planfrågor som rör bostäder. 
Ekonomiskt stöd till byggnation av olika målgruppsinriktade boendeformer är också 
prioriterat. 

* Mottagning av nyanlända: I syfte att skapa sysselsättning, bostäder och en god hälsa för 
nyanlända gav Länsstyrelsen råd, stöd och bidrag till kommuner, företag och 
frivilligorganisationer. Det gjordes genom informationsinsatser, etablering av 
mötesplatser och utveckling av operativa verktyg för integration. 

* Krisberedskap: Länsstyrelsen utbildar, informerar och övar kommunerna och övriga 
berörda aktörer i samhällets krisberedskap. Vi ägnade särskild uppmärksamhet åt 
klimatanpassningsåtgärder och åtgärder som stärker samhällets civila beredskap.  

#Verka för att miljömålen nås 

Vi verkar för att lämna över ett samhälle där de stora miljö- och klimatproblemen är lösta. 
Miljömålen genomsyrar vår verksamhet som innefattar allt från att sprida kunskap, dela ut 
bidrag, bedriva tillsyn till att besluta om tillstånd och skydda och förvalta natur- och 
vattenområden. Därmed skapar vi förutsättningar för att miljömålen efterlevs och vi 
utvecklar Länsstyrelsens arbete gentemot individ och samhälle. 

Vi samordnar det regionala arbetet för att nå generationsmålet och de nationella 
miljökvalitetsmålen genom uppföljning, stöd till aktörer och åtgärder. Vi har även 
uppdraget att leda och främja det regionala arbetet med att förverkliga regeringens politik 
för energiomställning och minskad klimatpåverkan. 

Följande områden var särskilt prioriterade: 

* Regionalt åtgärdsprogram: Utveckla ett regionalt åtgärdsprogram för miljömålen 
”Hållbar Agenda Västra Götaland” i samarbete med Skogsstyrelsen och Västra 
Götalandsregionen (VGR). 

* Fossiloberoende Västra Götaland: Gemensamt med VGR driva arbetet med ”Klimat 
2030 – Västra Götaland ställer om” vilket innebär nya regionala prioriteringar och 
arbetssätt som ska underlätta ett intensifierat omställningsarbete i länet. 

* Skydd av värdefull natur: Arbetet med skydd syftar till att nå miljömålen genom 
insatser särskilt vad gäller skog, marina områden och tätortsnära natur. Skötseln handlar 
både om naturvårdsåtgärder och insatser för friluftslivet. Ett effektivt genomförande av 
uppdraget förutsätter god samverkan mellan Länsstyrelsen, markägare och andra 
berörda aktörer. 

* Arbetssätt: Utveckla nya arbetssätt för att effektivisera och synliggöra Länsstyrelsens 
miljömålsarbete. 

#Landsbygdsutveckling 

Länsstyrelsen arbetar för en levande landsbygd med en god livsmedelsproduktion och en 
sund livsmedelshantering, genom att verka för att utveckla landsbygdens företag utifrån ett 
ekonomiskt, socialt och ekologiskt perspektiv. Vi handlägger och beslutar om stöd och 
miljöersättningar, sprider kunskap i olika utbildningsaktiviteter samt genomför tillsyn och 
kontroller. Livsmedelsproduktionen inkluderar en god djurhållning, ett starkt miljöskydd 
samt bidrar till miljömålet Ett rikt odlingslandskap. Länsstyrelsen ser till att jordbruks- och 
landsbygdspolitiken, inklusive landsbygdsprogrammet, får genomslag i länet. Genom en 
helhetssyn med fokus på miljömålen såväl som ökad konkurrenskraft i jordbrukssektorn och 
ökad service tar vi ansvar för att landsbygdens möjligheter tas till vara på ett hållbart och 
långsiktigt sätt. Bredbandsutbyggnad, som en del i infrastrukturen, är viktigt för att skapa 
förutsättningar att leva och bo på landsbygden och i staden. 

Inom området landsbygdsutveckling var följande frågor särskilt prioriterade: 

* Livsmedelsproduktion: Med livsmedelsproduktion avses hela kedjan från jord till bord. 
Exempelvis kan en ökad djurvälfärd och en ökad kompetens hos lantbrukaren i 
prioriterade frågor skapa möjligheter för lokala producenter att leverera livsmedel både 
till offentliga kök och till handeln. 

* Handläggning: Länsstyrelsen eftersträvar en effektiv handläggning av stöd till 
lantbrukare och företag i länet. 

#Helhetssyn och samordning 

Vi håller regelbundet regionala samråd inom flera områden som syftar till att på ett 
övergripande plan och på ett strukturerat sätt ta sig an uppgiften att inom myndighetens 
ansvarsområde samordna olika samhällsintressen och statliga myndigheters insatser. 

Fyra gånger om året samlar landshövdingen de högsta cheferna för de statliga 
myndigheterna i länet. Deltagandet är normalt mellan 30 och 40 chefer. Här deltar 
företrädare för domstolar, högskolor och övriga myndigheter i länet.  

Länsstyrelsen har en regional samrådsgrupp för integration, Integrationsrådet Västra 
Götaland. Landshövdingen är ordförande och statliga myndigheter som Arbetsförmedlingen 
och Migrationsverket är representerade. Dessa regionala samråd svarar även mot 
bestämmelser i förordningar inom området (2016:1363 och 2010:197). 

Liksom övriga länsstyrelser har vi ett regionalt råd för krisberedskap och skydd mot olyckor 
som tar upp strategiska frågor inom krissamverkan. Ett sådant råd ska alla länsstyrelser 
samla enligt 4.3 § förordningen (2017:870) om länsstyrelsernas krisberedskap och uppgifter 
vid höjd beredskap (se sakområdet Skydd mot olyckor, krisberedskap och civilt försvar). 

Genom det länsövergripande jämställdhetsnätverket samordnar och stödjer Länsstyrelsen 
det regionala arbetet med jämställdhetsintegrering. Arbetet grundade sig i 
länsstyrelseinstruktionens 44 § i dess lydelse fram till 1 november (2007:825). Uppdraget 
genomförs bland annat genom nätverksträffar för myndigheter och andra organisationer. 
Arbetet koncentreras kring jämställdhetsintegrering där invånaren står i fokus. Nätverket, 
som träffas några gånger per år, ger möjligheter till sektorsövergripande samarbeten och 
samverkan. Dessutom möjliggörs en bättre helhetsbild över utvecklingen i länet. Samverkan 
är förutsättning för genomförandet av strategin ”Jämställt Västra Götaland 2014–2017”. 

I arbetet med de regionala miljömålen samarbetar vi med VGR och Skogsstyrelsen inom 
såväl miljömåls- som energi- och klimatuppdragen. Vi samverkar även med andra 
samhällsaktörer i länet. Länsstyrelsen samordnar ett regionalt åtgärdsprogram för 
miljömålen, stöttar kommuner och andra regionala aktörer genom underlag, kommunikation 
och samverkan samt driver på och stöttar tillsammans med VGR omställningen till ett 
fossiloberoende Västra Götaland. I länsstyrelseinstruktionen ges uppdraget att samordna det 
regionala arbetet för att nå generationsmålet och de nationella miljökvalitetsmålen. Via 
regleringsbrevet ges även uppdraget att samordna, främja och leda det regionala arbetet med 
att förverkliga regeringens politik för energiomställning och minskad klimatpåverkan. Det 
regionala samarbetet för klimat och energi redovisas i rapporteringen av 
regleringsbrevsuppdrag 1.11 under sakområde Regional tillväxt.  

Partnerskapet för landsbygdsprogrammet och havs- och fiskeriprogrammet 2014–2020 är en 
länk mellan myndigheten och aktörerna i länet. Partnerskapets roll är att hjälpa till i arbetet 
med att prioritera, att visa på behov och ge inspel vid beslut. Det är också delaktigt i 
uppföljningen och revideringen av den regionala handlingsplanen. I partnerskapet, som leds 
av Länsstyrelsen, ingår företrädare för VGR, LRF, Arbetsförmedlingen, Sveriges 
lantbruksuniversitet, Bygdegårdarnas distriktsförbund, de fyra kommunalförbunden, 
Konsument Göteborg, Skogsstyrelsen, Leader-områdena, fiskerinäringen och Göteborgs 
universitet.  

Länsstyrelsen är också, som Vattenmyndighet för Västerhavets vattendistrikt, ansvarig för 
förvaltningen av kvaliteten på vattenmiljön. I uppdraget ingår bland annat att möjliggöra 
och uppmuntra alla berörda parter att delta i arbetet. Vidare ingår att se till att kartläggning, 
analys och miljöövervakningsprogram genomförs samt föreslå kvalitetskrav, upprätta 
förvaltningsplan och åtgärdsprogram. En särskild vattendelegation – som består av 
sakkunniga ledamöter som utses av regeringen – har uppdraget att fatta beslut om 
miljökvalitetsnormer, förvaltningsplan och åtgärdsprogram. Vattendelegationen för 
Västerhavet har haft sammanträde fyra gånger samt deltagit på ett nationellt 
vattendelegationsmöte tillsammans med övriga distrikts delegationer. Delegationen har 
beslutat om samråd kring Arbetsprogram och översikt över väsentliga frågor, samt Förslag 
på åtgärdsprogram och miljökvalitetsnormer för nya prioriterade ämnen i ytvatten samt 
PFAS (Högflourerade ämnen) i grundvatten. 

#Främja länets utveckling och följa tillståndet i länet 

Eftersom länsstyrelseinstruktionens 1 §, det vill säga uppgiften att vara allmän 
förvaltningsmyndighet i länet, inte redovisas särskilt, görs detta här. Under bestämmelsen 
faller den besöks- och mötesverksamhet som bedrivs på uppdrag av och i samarbete med 
Kungliga hovet, Sveriges riksdag och Regeringskansliet. Här ingår officiella besök som 
kungliga besök och talmansbesök, besök av riksdagsutskott, statsbesök, andra 
internationella besök samt minister- och statssekreterarbesök. Vidare handlägger vi ärenden 
om konsulära kåren, kungliga utmärkelser, nationaldagsfirandet och andra nationella 
utmärkelser. 

Länsstyrelsen medverkade vid flera kungliga besök; bland annat ordnade vi en 
landskapsvandring i Västergötland för Kronprinsessparet som en del i Kronprinsessans 40-
årsfirande. Vi deltog även i att planera och genomföra ett kanadensiskt statsbesök och ett 
kroatiskt presidentbesök i Göteborg. Vidare bistod vi, tillsammans med Göteborgs Stad, 
VGR och Göteborgsregionens kommunalförbund, i planeringen och genomförandet av EU-
toppmötet i Göteborg. Vi ordnade talmansbesök i två av länets valkretsar. Ytterligare 
exempel är medverkan vid civilministerns träffar med länets kommuner vid tre separata 
möten. Landshövdingen tog emot en rad utländska ambassadörer på besök i Göteborg. 
Slutligen hanterades flera ärenden om nya konsulat och honorärkonsuler i Göteborg, liksom 
förslag till kungliga och andra utmärkelser. 

Uppdraget att främja länets utveckling omsätts bland annat i landshövdingens externa 
engagemang och initiativ. Under året uppmärksammandes Finlands 100-årsjubileum på 
flera sätt. Länsstyrelsen ingick i den lokala organisationskommittén. En programpunkt i 
firandet, som samtidigt även syftade till att samtidigt uppmärksamma den finska nationella 
minoriteten, liksom att Länsstyrelsen ingår i det finska förvaltningsområdet, var att 
företrädare för den finska minoriteten och Sverigefinländare i länet bjöds in till residenset, 
liksom finsktalande medarbetare på Länsstyrelsen.  

Landshövdingen inledde en serie besök i länets samtliga kommuner. Syftet är att bygga 
relationer, att föra dialog om kommunernas utmaningar och förutsättningar samt att 
utveckla samarbetet med Länsstyrelsen. 

#Läget i länet och särskilda händelser 

Västra Götalands län har flest kommuner i landet, en sjättedel av de 290. Därför ser vi stora 
variationer över länet – inte minst mellan stora och små kommuner, mellan de stadsnära och 
glesbygden.  

Länet är Sveriges industriella hjärta, med den ojämförligt största andelen av alla anställda 
inom industrisektorn i riket –108 000 personer 2014, att jämföra med 71 000 i tvåan, 
Stockholms län.  

Så gott som alla kommuner talar om behovet av nya bostäder – många bostäder och så fort 
som möjligt. De flesta framhåller behovet av bättre kommunikationer – nya eller bättre 
järnvägar, fler stationer och bättre bussförbindelser. Bättre pendlingsmöjligheter efterlyses, 
med grannkommunerna, med de större städerna i länet och med Norge. 

Bostadsbyggandet ökar i hela länet, 4 255 påbörjade bostäder under de tre första kvartalen 
2017, att jämföra med 3 182 under motsvarande period 2016, men mest i 
Göteborgsregionen. Samtidigt ökar befolkningen så att underskottet på bostäder inte 
minskar. Alla länets kommuner utom två anger i bostadsmarknadsenkäten att det råder 
obalans på bostadsmarknaden i kommunen som helhet (se vidare under sakområde Hållbar 
samhällsplanering och boende). 

Kompetensförsörjningen är en avgörande fråga, att ha tillgång till tillräcklig och rätt 
kompetens på rätt plats och vid rätt tid. Att människor kan flytta hit, bo och pendla är 
väsentligt för det – liksom förstås utbildning och livslångt lärande. 

Många kommuner framhåller den stora insats som gjordes för att ta emot nyanlända – och 
vilken framgång det var, både för den egna kommunen och för samarbetet med 
civilsamhället. Glesbygdskommunerna, som många länge har brottats med minskande 
befolkning, berättar om att de nyinflyttade har vänt en nedåtgående trend. Samtidigt 
bedömer kommunerna att integrationen nu är den stora utmaningen. 

Klimatet skapar samhällsstörningar och förändrar livsförutsättningar även hos oss. Vi 
behöver se till att samhällsplaneringen klimatanpassas – att det byggs på rätt ställen och 
klimatsäkert. Det handlar också om miljöskydd, hur industrierna lokaliseras och var 
utsläppspunkter läggs. Vi har också den alltid närvarande frågan om skredrisken i Göta älv 
och dammsäkerheten i Vänern. 

Regional fysisk planering behöver införas i Västra Götaland och samlat för Västsverige. 
Länsstyrelsen bedömer att avsaknaden av en sammanhållen regional planering motverkar en 
hållbar samhällsutveckling, inte minst avseende bostadsbyggandet. 

Vi vill särskilt framhålla infrastrukturen och trafikplaneringen. Länet behöver mer 
spårbunden trafik, utifrån både framkomlighet och miljösynpunkt. Luftkvaliteten behöver 
förbättras på många platser. Högsta prioritet är att binda samman Borås och Göteborg 
genom en ny järnväg – och däremellan självfallet Landvetters flygplats. Förbättrad 
transportinfrastruktur i Västra Götaland och Västsverige är avgörande för en hållbar 
utveckling – inte bara för länet utan även för hela riket, liksom för den västskandinaviska 
storregionen. 

#Tillsyn 

Länsstyrelsen bedriver löpande en omfattande tillsynsverksamhet som inkluderar ett 
trettiotal tillsynsområden. I syfte att öka omvärlden kunskap om vår roll som 
tillsynsmyndighet samt sätta internt fokus på denna arbetsuppgift har två tillsynsveckor 
genomförts. 

Under vårens tillsynsvecka hade vi tema miljömålsstyrd tillsyn. Fyra delprojekt kunde 
knytas till miljömålen, tillsyn av förorenade områden på pågående verksamheter, tillsyn av 
ålfiskare, tillsyn av läkemedelsanvändning på gårdsnivå samt tillsyn av hänsynsreglerna i 
jordbruket särskilt via småbiotoper och ängs- och betesmarker. Övriga delprojekt var 
revision av slakteri, kontroll av djurtransporter samt kameraövervakning på hotell. Ett antal 
brister upptäcktes vilka omhändertogs i den löpande ärendehanteringen.  

Vid höstens tillsynsvecka bedrev vi tillsyn inom fem områden. Vid tillsyn av fria fiskvägar 
följde vi upp villkor och försiktighetsmått för ett femtontal äldre beslut rörande broar och 
vägtrummor. Resultatet var över lag bra vilket innebar att vi fick bredare erfarenhet av 
försiktighetsmått, vikten av anläggningarnas placering och av tekniska lösningar.  

Vid tillsynen av vinterhagar för hästar kunde vi konstatera att dessa håller måttet enligt 
svensk djurskyddslagstiftning. Totalt genomfördes ett 20-tal rutinkontroller av häst samt 
lantbrukets djur. Två av Sveriges största hästporttidningar uppmärksammade tillsynsarbetet. 
Diskussionerna efter artiklarna gav flera hundra kommentarer i sociala medier. 

Övriga tillsynsteman var åtgärder mot penningtvätt och terrorism – vi höll 
informationsträffar på ämnet för verksamhetsutövare – samt tillsyn av en kommun för att 
kontrollera arbetet med att förebygga olyckor. Vidare ordnade vi en vägledningsdag för 
handläggare på kommunernas byggnadsnämnder som handlade om tillsyn av ovårdade 
fastigheter.  

Länsstyrelsen har arbetat med tillsynsveckor i fem år. Det är ett bra sätt att lyfta 
tillsynsarbetet både internt och externt men vi står nu i startgroparna för att utveckla 
tillsynen vidare från och med nästa år. 