#GENERALDIREKTÖREN HAR ORDET

Vi lever i en tid av stora och snabba förändringar. Det 
gångna året kännetecknades av tvära politiska kast 
och dramatiska händelser såväl i vårt närområde som 
i världen i stort. Mörka rubriker mötte oss om mänsk-
ligt lidande och raserade förutsättningar i länder som 
Syrien, Jemen och Sydsudan. Under hösten nåddes vi 
av rapporter om en hotande svältkatastrof  i Lake 
Tschad-regionen, ett område där den väpnade kon-
flikten och klimatförändringarnas allt påtagligare 
effekter hårt och oproportionerligt drabbar de allra 
fattigaste och mest utsatta.

2016 slogs ett antal nya rekord. Rekord som inger 
oro. Aldrig tidigare har jorden haft en högre medel-
temperatur, aldrig har världens humanitära behov 
varit större och inte sedan andra världskriget har så 
många människor varit på flykt undan konflikt och 
förföljelse. I många länder såg vi ett krympande 
utrymme för civilsamhället och för oberoende media, 
samt en ökad utsatthet för modiga människorättsför-
svarare.

Utan att blunda för den befogade oro som finns 
anledning att känna finns skäl att uppmärksamma att 
mycket går i positiv riktning och har gjort så under en 
längre tid. Den långsiktiga trenden är att andelen 
extremt fattiga stadigt minskar, att tillgången till 
 vaccin och sjukvård ökar och att allt fler går i skolan. 
Exemplen kan göras många fler. Till ljusglimtarna 
under året hör det fredsavtal som Colombias regering 
och Farc förhandlade fram efter decennier av krig, ett 
avtal som godkändes av kongressen i december. 
Något som inger hopp inför framtiden är den snabba 
teknikutvecklingen som i kombination med sjunkande 
priser gör det alltmer lönsamt att satsa på en grön 
omställning, inte minst på energiområdet.

Sedan 2015 har världen en gemensam och univer-
sell utvecklingsdagordning. Agenda 2030, Addis-
agendan om utvecklingsfinansiering och klimatavtalet 
från Paris ger ett samlat ramverk för arbetet med fat-
tigdomsminskning och en utveckling som är ekono-
miskt, socialt och miljömässigt hållbar. På bistånds-
området resulterade högnivåmötet i Nairobi hösten 
2016 i ett förnyat gemensamt åtagande om utveck-
lingseffektivitet. Vid det humanitära toppmötet i 
Istanbul tidigare på året togs ett viktigt steg mot ökad 
insyn, effektivitet och lokal förankring inom det 
humanitära systemet när den så kallade Grand Bargain-
överenskommelsen skrevs på av 16 hjälporganisatio-
ner och 21 länder.

Regeringen har tydligt kommunicerat att Sverige, 
med biståndet som ett verktyg bland många, ska vara 
ledande i omställningen mot en mer hållbar värld. 
Sverige ska gå före och visa vägen i genomförandet av 
Agenda 2030 och fortsatt vara stark röst i internatio-
nella sammanhang för utvecklingsfrågor och för 
humanitärt bistånd. Policyramverket för svenskt utvecklings-
samarbete och humanitärt bistånd som beslutades av reger-
ingen i december 2016 speglar denna ambition och 
tar tydligt avstamp i den globala dagordningen.

Sida som genomförare av svenskt bistånd har en 
stark och stabil grund att stå på. Uppdraget är tydligt, 
förväntningarna likaså. Under 2016 fortsatte vi att 
förstärka vår kompetens och analysförmåga inom 
miljö och klimat med ambitionen att inta en ledande 
position motsvarande den vi idag har på jämställd-
hetsområdet. En annan högt prioriterad fråga hand-
lade om hur vi kan få till stånd ett bättre samspel mel-
lan det humanitära biståndet och det långsiktiga 
utvecklingssamarbetet. Detta mot bakgrund av att de 
humanitära situationerna tenderar till att bli allt mer 
utdragna och att långsiktigt utvecklingssamarbete och 
humanitärt stöd ofta pågår parallellt.

Sida har under 2016 arbetat med att bredda delta-
gandet och engagemanget för en rättvis och hållbar 
utveckling. Samarbetsplattformar har med framgång 
etablerats tillsammans med aktörer inom civilsamhäl-
let, forskningsvärlden, myndighetssfären och företag. 
Den dialog med fackförbund och stora kapitalförval-
tare som påbörjats är en annan viktig del i detta 
arbete. Vårt riktade kommunikationsarbete har invol-
verat en mångfald av aktörer och bidragit till ett bred-
dat engagemang för de Globala målen.

Genomförandet av de globala, regionala och bila-
terala strategier som beslutats är en grundstomme i 
Sidas uppdrag. Den kartläggning som under året 
genomfördes av Sidas samlade portfölj visar att myn-
digheten är väl positionerad för att stödja våra part-
ner och samarbetsländer i arbetet med att uppnå de 
Globala målen. Översynen visade samtidigt på att det 
finns utrymme att ytterligare stärka arbetet inom 
områden som jämställdhet, anständiga arbetsvillkor 
och tillväxt, jämlikhet, miljö och klimat samt partner-
skap.

Arbetet för fattigdomsminskning och hållbar 
utveckling är långsiktigt och kräver uthållighet. För 
att genomföra sitt uppdrag måste Sida ha detta i 
åtanke och ha blicken fäst vid horisonten. Samtidigt, 
med en dynamisk värld som arbetsfält, måste myndig-
heten ha förmåga att flexibelt anpassa verksamheten 
till skilda sammanhang och snabba skiften. Vår 
expertkunskap, vår analysförmåga och bredden i vår 
verktygslåda – gåvobiståndet, garantiinstrumentet, 
expertmyndigheten och rollen som utvecklingsfacilita-
tor och dialogpartner – gör oss väl rustade i detta 
avseende.

Jag har med detta förord sökt sätta in den verksam-
het som Sida genomförde 2016 i ett större samman-
hang. Den årsredovisning du håller i din hand åskåd-
liggör bredden i det svenska utvecklingssamarbetet 
och ger exempel på hur strategier och tillhörande 
insatser finansierade av svenska skattemedel gör skill-
nad för fattiga, och utsatta människor.

God läsning!