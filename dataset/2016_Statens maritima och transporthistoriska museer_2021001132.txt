#Förord

År 2016 var ett händelserikt år för Statens maritima 
museer. Alla våra tre museiarenor slog besöksrekord och 
sammantaget hade vi fler än 1,9 miljoner besökare. Med 
så många besökare är det förstås en utmaning att kunna 
hålla kvalitet i upplevelserna. Att Vasamuseet enligt be­
sökarnas egen bedömning på Trip Advisor 2016 rankades 
som ett av de tio bästa museerna i hela världen är därför 
ett gott betyg.

I början av året antog vi vår nya vision – ”Statens mari­
tima museer vidgar din världsbild”. Med denna vision går 
vi från att söka en position för den egna organisationen till 
att fokusera på vad vi genom det maritima kulturarvet kan 
bidra till i samhället. I en osäker värld med snabba för­
ändringar har offentliga kulturinstitutioner som våra mu­
seer ett stort ansvar att slå vakt om fundamentala värden 
som öppenhet och saklighet, mångfald, tillgänglighet och 
hållbarhet. Med utgångspunkt i det maritima kulturarvet 
står kunskap, upplevelser och engagemang i centrum för 
myndighetens arbete med att uppnå visionen. Med visio­
nen som grund har vi under året även sett över och anpas­
sat vår organisation. Förändringarna syftar till att öka det 
interna samarbetet samt skapa snabbare beslutsvägar och 
tydligare styrning. På så sätt stärker vi kopplingen mellan 
myndighetens uppdrag och det dagliga arbetet.

De många besökarna som kommer till våra museer, 
alla som jobbar ideellt i våra nätverk och alla som tar del 
av vår kunskap och verksamhet via nätet och sociala me­
dier, vittnar om att vi har en viktig samhällsroll. De höga 
besökssiffrorna visar också vilken betydelse våra museer 
spelar för besöksnäringen i Sverige. Insikten om detta gör 
att vi såväl i Karlskrona som i Stockholm samverkar nära 
med andra aktörer inom besöksnäringen. I Karlskrona 
står världsarvssamarbetet i fokus medan samarbetet i 
Stockholm framför allt sker inom ramen för Kungliga 
Djurgårdens Intressenter.

Samtidigt strävar vi efter att det maritima kulturarvet 
ska komma fler till del i olika delar av landet. En förut­
sättning för det är alla de ideellt arbetande människor 
som gör värdefulla insatser för vårt kulturarv. Vi sam­
arbetar därför nära med föreningar och engagerade pri­
vatpersoner bland annat genom våra olika nätverk, men 
också med offentliga lokala och regionala samarbetspar­
ter på olika ställen i landet. Det är ett arbete som vi vill 
fortsätta att utveckla.

Jag ser fram emot att fortsätta arbeta med det mariti­
ma kulturarvet för att vidga människors världsbild, och 
samtidigt, förhoppningsvis, även våga utmana vår egen.


#Vision och organisation

I början av 2016 fattade Statens maritima museer (SMM) 
beslut om en ny vision. Visionen, som tar utgångspunkt 
i myndighetens uppdrag och instruktion, är att SMM ska 
vidga människors världsbild. Den tar sikte på hur det ma­
ritima kulturarvet kan bidra till ökad kunskap, oförglöm­
liga upplevelser och stärkt engagemang. Visionen vänder 
sig både utåt, mot besökare, myndigheter, forskare med 
flera, och inåt, mot organisationen med dess medarbetare 
och ledare. Den nya visionen ersätter det som tidigare be­
nämndes verksamhetsvisionen och arbetsplatsvisionen.

Visionen används tillsammans med övriga styr doku­
ment för att planera och genomföra myndighetens 
verk samhet. För att stödja detta arbete har även myndig­
hetens organisation setts över och en ny struktur har 
implementerats under hösten 2016. Huvudprinciperna 
för denna nya organisation är att den ska skapa ökad 
närhet till beslut, ökade möjligheter till samarbete, bättre 
förutsättningar för tydligare styrning samt ökade möjlig­
heter att ta den nya samhällsroll som visionen pekar mot. 
Processen med att ta fram organisationsstrukturen har 
varit inkluderande och samtliga medarbetare har på olika 
sätt varit delaktiga i arbetet. 

Den nya strukturen innebär att antalet avdelningar och 
enheter har minskat. Det har inte inneburit någon för­
ändring i antalet medarbetare, dock har ett antal chefer 
erbjudits en annan roll i organisationen. En ny arbetsord­
ning har samtidigt tagits fram för att förtydliga roller och 
ansvarsfördelning.

Under 2017 kommer arbetet med att ytterligare imple­
mentera organisationen fortsätta. Likaså kommer arbetet 
med att utveckla styrmodellen och att bryta ner visionen 
till aktiviteter och prestationer att fortgå.

#Kvalitetsarbete

Enligt regleringsbrevet för 2016 ska SMM definiera och 
redovisa de kvalitativa aspekterna av verksamhetens 
resultat.

Det finns olika typer av kvalitet, och i vårt arbete med 
kvalitativa aspekter använder vi oss framförallt av pro­
cesskvalitet och resultatkvalitet. Det finns även olika sätt 
att mäta kvalitet på, exempelvis genom brukarperspek­
tiv (t.ex. besöksundersökningar), peer-review eller själv­
värdering, och vi har i olika delar av verksamhet använt 
olika metoder. 

Med anledning av att SMM tagit fram en ny vision fort­
sätter arbetet under 2017 med att ta fram fler definitioner 
av kvalitet och relevanta sätt att mäta.

I arbetet med att förbättra den upplevda kvalitén är be­
söksundersökningar ett viktigt verktyg. För att mäta våra 
museibesökares upplevelser har vi utvecklat ett nöjd-
kund-index (NKI) från 1 till 5. NKI tas fram för varje mu­
seum och sammanfattar besökarnas intryck före, under 
och efter museibesöket. Index används som ett helhets­
mått för kvaliteten på vårt publika arbete. Vi ser ett index 
på minst 4 som ett mått på god kvalitet. Samtliga tre 
museer ligger på en stabil hög nivå. På en femgradigskala 
är NKI för 2016 för Vasamuseet 4,81, för Marinmuseum 
4,73 och för Sjöhistoriska museet 4,80.

Samtliga tre museer har under 2016 genomfört den be­
söksundersökning som beställs av Myndigheten för Kultu­
ranalys. Resultat för denna besöksundersökning kommer 
samlat för de statliga museerna under våren 2017.

Marinmuseum har fortsatt med löpande kvalitetsun­
dersökningar av bokningsverksamheten. För 2016 ökade 
omdömet från kunderna från 4,56 till 4,74 (på en fem-
gradig skala).

Sjöhistoriska museet har under 2016 jobbat med att 
utveckla rutiner för att säkra kvaliteten inom visnings­
verksamheten. Rutinerna kommer att implementeras 
under 2017.

På Vasamuseet har två kvalitativa publikundersök­
ningar genomförts. En syftade till att kartlägga och öka 
förståelsen av närpublikens förväntningar och upplevelse. 
Den andra publikundersökningens syfte var att förbättra 
information till besökaren samt orientering i och utanför 
museet. Denna undersökning har gett oss flera förbätt­
ringsområden som vi arbetar med att färdigställa under 
de närmaste åren. 