#Landshövdingen har ordet 

En lång och varm sommar, ökad social oro och allmänna val. När vi nu summerar 2018 är 
det några företeelser som präglat länsstyrelsens arbete. I vår roll som regional valmyndighet 
agerade vi under höstens val med en stabil och väl inarbetad struktur som gjorde att vi 
kunde leverera ett tillförlitligt resultat, inom givna tidsramar.  

2018 var också året då det svenska vädret blev mer än ett samtalsämne. Sommartorkan 
förde med sig stora problem och fick långtgående konsekvenser för länets lantbrukare. 
Länsstyrelsen arbetade därför systematiskt för att få ut merparten av årets jordbrukarstöd 
före årsskiftet, vilket lyckades väl. Vi bistod även med personal vid bränder i andra län. 
Länsstyrelsernas beredskapssamarbete var gott och utvecklas kontinuerligt. Med ett 
förändrat klimat drar vi lärdomen att det krävs än mer samverkan. 

I juni utsågs jag till ordförande i det nationella Miljömålsrådet, där jag har för avsikt att 
fortsätta verka för att stärka länsstyrelsernas och andra myndigheters arbete i genom-
förandet av miljöpolitiken. Miljö och klimat är fortsatt det område som sysselsätter flest 
personer på länsstyrelsen. Det regionala miljö- och klimatrådet arbetar vidare med att öka 
samordningen inom länet.  

I november skickades länsstyrelsens nya klimat- och energistrategi ut på remiss till 
regionen, länets kommuner, organisationer och näringsliv. Det är en strategi som ringar in 
de utmaningar vi har att lösa för att kunna uppnå de klimat- och transportpolitiska målen i 
länet, men som även pekar ut inriktningen för det arbetet. Förslag till nya regionala klimat- 
och energimål har också remitterats under året. En regional handlingsplan för grön infra-
struktur har fastslagits och länsstyrelsen har beslutat om inrättande av tre nya naturreservat 
och utökning och förstärkt skydd av fyra befintliga. Kronprinsessan Victoria besökte under 
sin landskapsvandring naturreservatet Billudden.  

Uppsala län, och i synnerhet Uppsala, har under året upplevt en ökad social oro med 
gängkriminalitet och skjutningar. Det påverkar länsstyrelsens prioriteringar. I vårt arbete 
med social hållbarhet är hälsa och trygghet i socialt utsatta områden något vi nu sätter extra 
fokus på. Även mäns våld mot kvinnor är ett fokusområde. Dessa prioriteringar görs 
tillsammans med övriga aktörer i länsstyrelsens regionala råd för social hållbarhet. 

Oro, ökad polarisering och ett kyligare säkerhetspolitiskt läge är något som präglat hela vår 
omvärld 2018, och som kräver beredskap på flera plan. År 2020 ska Sveriges totalförsvar 
åter vara etablerat och för länsstyrelsen innebär det ett stort arbete. Under hösten har alla 
som är fast anställda på vår myndighet krigsplacerats. Parallellt med det har förberedelse-
arbetet med den stora kärnkraftsövningen Havsörn 2019, som Länsstyrelsen i Uppsala län i 
egenskap av kärnkraftslän anordnar, dragits i gång. 

Uppsala lockar många internationella besökare. I syfte att främja länets utveckling tar 
länsstyrelsen emot utländska delegationer och besöker emellanåt andra länder. I höstas reste 
jag, tillsammans med representanter från universiteten, näringslivet och Uppsala kommun, 
till Kina och Vietnam. På hemmaplan har vi haft statsbesök från Island, välkomnat 
Nordiska Ministerrådets social- och hälsoministrar, stått värd för en middag för FN:s 
generalsekreterare och ett regeringssammanträde. Utöver det har vi haft besök från Nigeria, 
Indien, Kina, Ryssland, Kenya, Qatar, Finland och Belgien. 

Länets snabba befolkningstillväxt följer oss in i 2019. De flesta av länets kommuner växer. 
Samtidigt anas en viss mättnad i den höga byggtakt som präglat länet de senaste åren, trots 
kvarstående behov av bostäder. Även en brist på verksamhetslokaler börjar visa sig. Det är 
en utmaning när det gäller att locka företag att etablera sig och expandera i länet. 

Detta var bara ett axplock av saker från året som gått. Länsstyrelsens omfattande och 
mångfacetterade arbete är förstås alltför stort för att rymmas i denna text. Jag ser fram emot 
att följa länets utveckling under 2019. Uppsala län har en stark anda av samarbete och vilja 
att utvecklas. Min förhoppning är att vi ska bygga vidare på denna anda. Med våra båda 
framstående universitet, en entreprenörsanda med stark koppling mellan akademi och 
näringsliv, internationellt ansedda företag och en miljö rik på natur och kultur, har vi goda 
förutsättningar att möta de utmaningar som det nya året bär med sig. 


#Resultatredovisning 

#Uppgifter enligt Förordning (2017:868) med länsstyrelseinstruktion 

#Länsstyrelseinstruktion 2 § 

Länsstyrelsen ska: 

* Verka för att nationella mål får genomslag i länet samtidigt som hänsyn ska tas till 
regionala förhållanden och förutsättningar. 

* utifrån ett statligt helhetsperspektiv arbeta sektorsövergripande och inom myndighetens 
ansvarsområde samordna olika samhällsintressen och statliga myndigheters insatser. 

* främja länets utveckling och noga följa tillståndet i länet samt underrätta regeringen om 
dels det som är särskilt viktigt för regeringen att ha vetskap om, dels händelser som 
inträffat i länet. 

* Inom sin verksamhet främja samverkan mellan kommuner, landsting, statliga myndigheter 
och andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den.  

#Övergripande kommentar av resultat i förhållande till uppgiften 

Att verka sektorsövergripande utifrån ett nationellt statligt helhetsperspektiv utgör grunden i 
länsstyrelsens uppdrag. Nära sammankopplat är uppdraget att främja länets utveckling och 
att underrätta regeringen om frågor och händelser av särskild vikt i länet. Dessa 
instruktionsstadgade uppdrag genomsyrar hela länsstyrelsens verksamhet. 

Länsstyrelsen har etablerat ett antal mötesfora för att främja en samordning av den statliga 
verksamheten liksom att skapa förutsättningar för en sektorsövergripande samverkan inom 
länet. Dessa inkluderar övergripande möten med: 

* företrädare för länets åtta kommuner (två gånger per år) 
* länets riksdagsledamöter (två gånger per år) 
* de myndighetschefer eller chefer för regionala myndighetskontor som är placerade i länet (en gång per år). 

Därutöver har länsstyrelsen etablerat och leder tre regionala råd. Dessa råd samlar 
regelbundet beslutsfattare från myndigheter, kommuner, andra offentliga aktörer och 
intresseorganisationer inom tre olika områden; krissamverkan, miljö och klimat samt social 
hållbarhet. Utöver dessa träffar landshövdingen regelbundet rektorerna för Uppsala 
universitet och Sveriges lantbruksuniversitet (SLU), vilka även är ledamöter i länsstyrelsens 
insynsråd. 

Tillsammans med Region Uppsala finns en överenskommelse om samverkan och den 
högsta ledningen i Region Uppsala respektive Länsstyrelsen i Uppsala län träffas fyra 
gånger per år i Uppsala läns- och regionråd. Länsstyrelsen deltar också i Region Uppsalas 
regionala ledningsgrupp. Landshövdingen är även ordförande i STUNS – Stiftelsen för 
samverkan mellan universiteten i Uppsala, näringsliv och samhälle. 

Följande områden är ett urval av länsstyrelsens verksamheter där perspektiven i 
länsstyrelseinstruktion 2 § är särskilt framträdande. 

#Internationellt arbete och samarbete 

Ett sätt att främja länets utveckling är att stärka den regionala konkurrenskraften genom att 
lyfta fram det regionala näringslivet, innovationsstrukturen, universiteten och besöksmålen i 
länet. Som ett led i detta arbete reste landshövdingen, tillsammans med en delegation från 
näringslivet, universiteten och Uppsala kommun, under året till Zhejiang i Kina, en provins 
som sedan flera år tillbaka är Uppsala läns vänlän. Under resan besöktes även Nanjing i 
Kina samt Ho Chi Minh City i Vietnam, båda viktiga samarbetspartners för Uppsalas 
universitet.  

Under våren 2019 stod länsstyrelsen värd för ett antal internationella besök av betydande 
karaktär. Året inleddes med att Islands president besökte Uppsala i samband med dennes 
statsbesök i Sverige. I mars valde Nordiska Ministerrådet att förlägga ett av sina möten till 
Uppsala och i april gästades Uppsala av FN:s generalsekreterare i samband med att denne 
höll årets Dag Hammarskjöldföreläsning på Uppsala slott. Dessa besök har alla inneburit en 
utmärkt möjlighet att visa upp Uppsala och vad staden har att erbjuda i form av näringsliv 
och akademisk tradition. 

Utöver ovan nämnda arrangemang har ett antal inkommande internationella delegationer 
besökt länsstyrelsen under året, bland annat från Indien, Kina, Ryssland, Qatar och Nigeria. 
Ett nära löpande samarbete finns etablerat med den diplomatiska kåren inom för länet 
viktiga frågor. Nämnas kan även att Länsstyrelsen i Uppsala län under året ingått ett så 
kallat EU-handslag tillsammans med regeringen, Region Uppsala, Uppsala kommun, 
Enköpings kommun, Heby kommun, Håbo kommun och Tierps kommun. 

#Miljö, klimat och naturvård 

I syfte att stärka samverkan mellan stat, kommun, universitet, näringsliv och andra aktörer 
bildade länsstyrelsen 2017 ett miljö- och klimatråd som leds av landshövdingen. Under 
2018 träffades rådet vid två tillfällen där bland annat viktiga miljöutmaningar och 
strategiskt viktiga områden för samverkan identifierades. Det regionala åtgärdsprogrammet 
för miljömål som är under framtagande utgår från de miljöutmaningar som rådet 
identifierade som mest prioriterade.  

En ny klimat- och energistrategi för länet är under framtagande och arbetet har 
synkroniserats med framtagandet av åtgärdsprogrammet för miljömål för att uppnå bästa 
möjliga synergier i länsstyrelsens uppdrag med att samordna och driva länets klimat- och 
energiarbete. 

Under året anordnade länsstyrelsen Knivstakonferensen, en regional miljö- och 
klimatkonferens som 2018 fokuserade på miljö- och klimatutmaningar kopplade till 
livsmedel och vatten. Konferensen var välbesökt och uppskattad av deltagarna. 
Konferensen är ett årligen återkommande arrangemang med syfte att ur ett regionalt 
perspektiv ta upp aktuella frågor inom klimat-och miljöområdet. 

Länsstyrelsen har under året prioriterat arbete med områdesskydd med syfte att minska 
ärendebalanserna och slutföra ärenden om naturreservat. Länsstyrelsen har vidare hanterat 
uppdrag inom grön infrastruktur, friluftsliv, våtmarker, naturnära jobb samt bidrags-
hantering i form av LOVA- och LONA-bidrag. En redogörelse för de mest betydelsefulla 
resultaten av naturvårdsarbetet återges under återrapportering av regleringsbrevsuppdrag 
1.17, samt redovisas i särskild ordning till Naturvårdsverket respektive Havs- och 
vattenmyndigheten. 

Länsstyrelsens arbete med tillsyn och tillsynsvägledning har under 2018 genomförts enligt 
framtagen tillsynsplan, tillsynsvägledningsplan samt tillsynsplan och program för 
Sevesotillsynen. Arbetet med miljötillsynen kommer redovisas särskilt till Naturvårdsverket 
enligt uppdrag i regleringsbrevet.  

Under året har arbetet med tillsyn, prövning av vattenverksamhet förstärkts. Resultatet av 
detta kommer redovisas särskilt till Havs- och vattenmyndigheten.  

Vidare har samråd enligt 12 kapitlet 6 § i miljöbalken prioriterats. Resultatet har blivit en 
ökad måluppfyllelse vad gäller handläggningstider. 

#Miljöprövningsdelegationen 

De tolv miljöprövningsdelegationerna har under år 2018 fortsatt det samverkansarbete som 
inleddes år 2012 i samband med koncentrationen av miljöprövningsdelegationerna till tolv 
länsstyrelser. Samverkan har skett i form av nätverksträffar för samtliga ordförande och 
sakkunniga, samt i samverkansgrupp som består av en företrädare för varje miljöprövnings-
delegation.  