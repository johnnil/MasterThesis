#LANDSHÖVDINGEN HAR ORDET 

#Allmänt 

Nu har mitt första år som landshövding och tillika chef för 
Länsstyrelsen i Västmanlands län passerat med raketfart. Ett 
händelserikt, lärorikt och givande år som innehöll många 
inspirerande aktiviteter, besök och händelser. Jag har med 
stor glädje kunnat konstatera att Västmanlands län är ett 
Sverige i miniatyr. En fantastisk blandning av stad och land. 
Ett tekniklän i framkant, med energi och handel som bas. Vart 
tionde jobb inom energibranschen i Sverige finns i Västerås. 
Länets strategiska satsning Energy Competence Center 
(ECC) är viktig för länet och ligger helt rätt i tiden med 
tanke på klimatutmaningarna. Även Västerås kommuns 
satsning på att samla flera av aktörerna inom länets 
innovationssystem på Expectrum, vilket attraherar besökare  
från när och fjärran har visat sig vara mycket lyckosamt.  

Västmanland är ett län med bredd och mångfald i kompetens, verksamheter och bland 
människorna. Samverkan är ledstjärnan och genomsyrar allt som görs. I mitt nya län är 
samverkan mellan myndigheter, kommuner, landsting, företag, organisationer, akademin och 
individer en självklarhet.  

Näringslivet med många regionala, nationella och internationella företag utvecklas positivt, vilket 
bidrar till tillväxt inte bara i länet och Sverige utan i många länder runt om i världen. 
Västmanlands län är Sveriges teknik- och automationscentrum. Ett starkt näringsliv som 
omfattar många och olika verksamhetsområden, energi, järnväg, automation, gruvnäring och 
handel. I Västmanland finns ett enastående landskap med vackra naturområden, lång historia och 
ett mångfasetterat kulturutbud. Här finns unika kulturmiljöer med flera slott och herrgårdar. 

#Besök  

Under året fick jag nöjet att ta emot ett antal viktiga besök i länet. 
I april kom inrikesminister Anders Ygeman till Västmanland för att få information om 
krishanteringen vid skogsbranden 2014. Dessutom fick han ta del av informationen om det 
nya naturreservatet Hälleskogsbrännan. 

I september besökte riksdagens förste vice talman Tobias Billström Västmanland. Besöket 
som gjordes tillsammans med länets riksdagsledamöter handlade om näringsliv, teknik och 
migrationsfrågor. Bland annat besökte vi Flikens asylboende i Norberg och Robotdalen i 
Västerås samt skogsbrandsområdet. 

I början av november kom EU-kommissionären med ansvar för EU:s regional- och 
strukturfonder, Corina Creţu till Västerås i samband med sitt Sverigebesök. Corina Creţu som 
kom i sällskap av landsbygdsminister Sven-Erik Bucht besökte Robotdalen och Västerås 
Science Park och Expectrum. Där fick våra besökare ta del av resultaten av ett antal EU-
finansierade projekt. 

I december besökte Polens Sverigeambassadör Wieslaw Tarka Västmanland. Fokus för 
besöket var Västmanlands innovationssystem och företag som har affärer med Polen. Besöket 
inleddes på Expectrum och Centrum för klinisk forskning där ambassadören fick information 
om den framgångsrika sjukvården av bröstcancer och ändtarmscancer vid Västmanlands 
sjukhus, där länet ligger i framkant.  

#Arbetsmarknadsläget 

Arbetsmarknadsläget utvecklades i positiv riktning under 2016, även om arbetslösheten 
fortfarande ligger på en relativt hög nivå. Arbetslösheten uppgick i december 2016 till 9,5 
procent av arbetskraften, vilket är något lägre än motsvarande månad 2015. Den sjunkande 
arbetslösheten omfattar däremot inte alla arbetslösa. Mer än 75 procent av de arbetslösa i länet 
tillhör grupper som har svårare att etablera sig på arbetsmarknaden, hit hör förgymnasialt 
utbildade, äldre än 55 år, utomeuropeiskt födda samt personer med någon form av 
funktionsnedsättning. Glädjande är att antalet lediga platser ligger på fortsatt höga nivåer och 
antalet varsel är fortsatt förhållandevis låga. Både företag och offentliga sektorn har dock 
svårt att hitta rätt person vid rekryteringar.  

#Flyktingfrågan 

Under hösten 2015 pågick ett intensivt arbete med regional samordning med anledning av de 
stora flyktingströmmarna. Detta arbete skedde i en särskild organisation (stabsorganisation). 
Arbetet gick under våren 2016 in i en annan fas, men Länsstyrelsen bedömde att det fanns 
behov av en särskild projektorganisation kopplad till flyktingsituationen. Det blev också 
tydligt att samverkan måste ske med ordinarie verksamhet, exempelvis samhällsplanering och 
då framförallt med verksamhet med koppling till bostadsförsörjning. Eftersom inget av 
Länsstyrelsens ordinarie uppdrag täckte in de uppgifter som den rådande flyktingströmmen 
medförde behövde vi skapa en särskild projektorganisation för att hantera och sortera de 
frågor som förväntades uppstå med anledning av den rådande situationen. Länsledningen 
uppdrog åt funktionen för samhällsskydd och beredskap att ansvara för ledningen av den 
särskilda organisationen. Målet för projektorganisationen var att utföra Länsstyrelsens 
samordnande uppdrag avseende flyktingfrågan på ett kvalitativt bra och effektivt sätt. 
Bedömningen är att målet blev uppfyllt, därför avvecklades projektorganisationen i mitten av 
2016. Under året förnyades även arbetet i det sedan tidigare befintliga Integrationsrådet. En 
överenskommelse innehållande principer för samarbetet i länet undertecknades av ledningarna 
för Länsstyrelsen, Region Västmanland och alla länets kommuner.  

#Länsstyrelsens verksamhet 

#Nöjda brukare och intressenter 

Västmanlands län fick höga betyg i 2016 års brukarundersökning och högst sammanvägd 
nöjdindex bland alla länsstyrelser i landet. Nöjdindex uppgick till 73 för länet i jämförelse 
med snittet på 67 för länsstyrelsekollektivet. I Västmanland undersöktes tio verksamheter. Det 
övergripande resultatet visar att Västmanland har många styrkor att bevara till exempel en bra 
svarstid via e-post. Skriftlig och muntlig information, bland annat i samband med beslut, 
upplevs lätta att förstå. Kunderna upplever också att de får ett bra bemötande. Några av de 
förbättringsområden som framkom i undersökningen där vi behöver bli bättre var att nå rätt 
person via telefon, GIS-tjänster och att sökfunktionen på den externa webbplatsen behöver 
fungera bättre. 

#Samhällsplanering och boende 

Boverkets årliga enkätundersökning av bostadsmarknaden besvarades av länets samtliga 
kommuner i början av året. Länsstyrelsen genomförde även en bostadsmarknadsanalys. 
Denna analys visade att det för första gången på många år råder bostadsbrist i alla länets 
kommuner. Vidare hade endast tre av länets kommuner riktlinjer för bostadsförsörjning vid 
årets början, varav endast en kommun hade riktlinjer som uppfyllde förordningens krav. Ett 
arbete som vi nu upplever har fått ökat fokus i många kommuner. Under 2016 har flera 
kommuner tagit fram eller påbörjat arbetet med att ta fram riktlinjer för bostadsförsörjning. I 
bostadsmarknadsanalysen konstaterades också att Länsstyrelsen bör förstärka sin rådgivande 
roll avseende bostadsförsörjning.  
 
#Energi och klimat 

Länsstyrelsens arbete inom energi- och klimatområdet intensifierades under året bland annat 
genom bildandet av ett miljö- och klimatråd under ledningen av landshövdingen och 
Länsstyrelsen. Det har också varit ett stort engagemang från många personer i ledande 
befattning från olika organisationer i länet. Vidare handlar rådet om att samordna 
klimatarbetet i länet och att arbeta med den lokala delen av klimatklivet. Länsstyrelsens arbete 
med att samordna anpassningen till ett förändrat klimat på regional nivå utgår från 
fokusområdena och handlingsinriktningarna i klimatstrategin för Västmanlands län1. Inom 
fokusområdet risk och sårbarhet har exempelvis en fördjupad översvämningskartering 
genomförts av Hedströmmen som flyter genom länet. Karteringen har gjorts i samverkan med 
Myndigheten för samhällsskydd och beredskap.  

Arbetet med klimatklivet är inriktat på informationsinsatser till företag om möjligheterna till 
stöd. Det handlar också om att hantera de ansökningar som kommer in till Länsstyrelsen. En 
viktig förändring under 2016 är att Länsstyrelsen har skalat upp verksamheten genom fler 
projekt inom specifika arbetsområden, exempelvis solenergi i samhällsplaneringen.  

#Kulturmiljö 

De nationella kulturmiljöpolitiska målen bildar utgångspunkt för Länsstyrelsens 
kulturmiljöarbete. Länsstyrelsen har utifrån dessa utarbetat regionala effektmål som riktlinjer 
för arbetets inriktning. 

Under 2016 byggnadsminnesförklarade Länsstyrelsen minnesbyggnaden på Braheholmen i 
Fläcksjön i Sala kommun. Syftet är att bevara och uppmärksamma den unika byggnaden som 
uppfördes 1807-1808 som ett minne av Axholms slott som fanns på platsen på 1600-talet.  

#Natur 

Den 12 juni invigde vi naturreservatet Hälleskogsbrännan som är en del av det stora område 
som drabbades av den stora skogsbranden år 2014. Syftet med reservatet är att bevara 
biologisk mångfald och särskilt naturvärden som är förknippade med bränder och de miljöer 
som följer efter bränder. Till syftet hör också att skapa förutsättningar för forskning som kan 
öka kunskapen om hur djur och växter påverkas av bränder. Avsikten är också att utveckla 
området till ett intressant och attraktivt besöksmål för både västmanlänningar och mer 
långväga besökare. Området omfattar knappt halva brandområdet, drygt 6 400 hektar. 
Bildandet av naturreservatet är en av de största statliga naturvårdssatsningarna som har gjorts 
på ett enskilt område och har kostat runt 250 miljoner kronor. Hälleskogsbrännan är numera 
ett av de största skyddade skogsområdena i Syd- och Mellansverige, större än exempelvis 
Tyresta och Tivedens nationalparker tillsammans.  

För att öka tillgängligheten i naturreservatet Hälleskogsbrännan anlades i våras en grusad stig 
vid Grävlingsberget. En särskild satsning har gjorts för att underlätta för besökare att hitta till 
länets naturreservat genom olika typer av skyltar.  

Länsstyrelsen har under året satsat 695 000 kronor på ett antal lokala naturvårdsprojekt i 
Västmanland, varav två i Västerås kommun. Det ena handlar om att ta fram en plan för att 
utrota jätteloka i kommunen och det andra om att skapa fria vandringsvägar för fisk i Svartån. 
 
#Miljö  

Under 2016 bildades länets Miljö- och klimatråd, med aktörer inom akademi, näringsliv och 
offentlig verksamhet. Rådet är ett strategiskt forum och samverkansorgan som ska vara 
pådrivande i länets gemensamma arbete för att nå ett långsiktigt hållbart samhälle. 
Utgångspunkten är FNs hållbarhetsmål, Sveriges miljömål, länets miljö- och klimatmål samt 
internationella och nationella klimatmål.  

Arbetet i rådet ska resultera i konkreta åtgärder och leda till visionen att Västmanland blir en 
förebild avseende miljö och klimat. Miljö- och klimatrådets arbete leds av landshövdingen 
som ordförande och rådet ska mötas 4-5 gånger per år. Under året sammanträdde rådet tre 
gånger.  

#Vatten 

#Åtgärdsprogram för vatten beslutat för 2016-2021  

Vattendelegationen i Norra Östersjöns vattendistrikt som leds av Länsstyrelsen i Västmanland 
fattade den 16 december beslut om ett nytt åtgärdsprogram för 2016-2021, en ny 
förvaltningsplan, åtgärdsplan och miljökvalitetsnormer för distriktets vatten. 
Vattenförvaltningens åtgärdsprogram är en förutsättning för arbetet med att nå de svenska 
miljökvalitetsmålen. Att de nu är beslutade innebär ett viktigt steg på vägen mot att uppnå 
miljömålen. Åtgärdsbehovet är fortsatt stort på många områden och det kommer att krävas 
stora insatser och förstärkta resurser för att klara de utmaningar som ligger framför oss. 
 
#Folkhälsa 

Under året har Länsstyrelsen påbörjat arbetet med en ny ANDT-strategi (alkohol, narkotika, 
dopning och tobak). Den nya strategin har ett tydligt barnperspektiv med utgångspunkt från 
flera artiklar ur barnkonventionen. Länsstyrelsen har genomfört flera utbildningar om alkohol 
och tobak, både i egen regi samt i samverkan med Länsstyrelserna i Örebro, Södermanland 
och Östergötlands län. Länsstyrelsen har även tagit fram en tillsynsplan enligt den nya 
alkohol- och tobakslagen och genomfört tillsyn i 5 av länets 10 kommuner under året.  

#Jämställdhet 

Under året har Länsstyrelsen tagit initiativ till att förbereda bildandet av ett regionalt 
jämställdhetsråd, vilket leds av landshövdingen. Syftet med rådet är att i samverkan med 
aktörer inom olika samhällsområden driva på arbetet med att förverkliga de 
jämställdhetspolitiska målen i länet. Jämställdhetsrådet kommer att hålla sitt första möte i 
början av mars 2017. Inom ramen för rådets arbete kommer ett antal arbetsgrupper att bildas. 
Rådet kommer under 2017 att samordna framtagandet av en ny länsstrategi för 
jämställdhetsintegrering 2018-2020. Dessa insatser kommer att skapa en ny struktur för 
arbetet samt bidra till ökat fokus på jämställdhetsfrågor i länet. 
 
En väsentlig insats under året har varit projektet ”Djur och våld” med syfte att stärka 
djurskyddshandläggarnas möjligheter att upptäcka våldsutsatta barn och vuxna. Det handlar 
också om att förbättra bemötande, stöd och skydd i samverkan med myndigheter och aktörer 
inom området. Projektet har finansierats av Socialstyrelsen. Projektet har under året 
genomfört informations- och utbildningsinsatser för socialtjänst, hälso- och sjukvård, polis, 
åklagare, ideella föreningar, samt djurskyddshandläggare och djurhälsopersonal. Vidare 
prövas och utvecklas en metod för organisation och ärendehandläggning kring våld och djur 
såväl internt på Länsstyrelsen som externt med samverkansaktörer. I arbetet ges handledning 
och stöd av Mälardalens högskola. Projektet kommer att sprida sina erfarenheter och resultat 
till övriga länsstyrelser. 
 
#Integration 

Under 2015 arbetade Länsstyrelsen fram en ny regional överenskommelse om samarbete om 
nyanländas etablering och mottagande av ensamkommande barn. Överenskommelsen har 
tagits fram i bred samverkan med ansvariga myndigheter, länets kommuner och Region 
Västmanland. Förankringsarbetet fortsatte i början av 2016. Dessutom genomfördes en 
förändring av den regionala samverkansorganisationen för att stärka kopplingen mellan den 
strategiska och operativa nivån. Förutom ökat fokus på frågan under året hör utvidgningen av 
integrationsrådet med nya representanter, bildandet av en beredningsgrupp samt en ny 
regional samverkansgrupp till de viktiga förändringarna jämfört med tidigare. 
Integrationsrådets arbete leds av landshövdingen som ordförande och träffas 4-5 gånger per 
år. Beredningsgruppens arbete leds av länsrådet. Den regionala överenskommelsen om 
samarbete om nyanländas etablering och mottagande av ensamkommande barn för åren 2016-
2020 undertecknades den 8 april 2016. 
 
#Regional utveckling 

Under året togs stora steg framåt inom ramen för näringslivsstrategin Affärsplan 
Västmanland. Insatserna har under 2016 inriktats på åtgärder inom de tre insatsområdena 
regionalt ledarskap, utveckla och attrahera företag samt utmaningsdriven utveckling.  

Länsstyrelserna i Västmanlands, Södermanlands, Örebro och Östergötlands län har inom 
ramen för kompetensplattformen tagit fram ”Östra Mellansverige 2025 - regional utbildnings- 
och arbetsmarknadsprognos”. Den långsiktiga analysen ska vara ett kvalitativt 
prognosunderlag inför beslut om utbildning och arbete för individer och utbildningsanordnare. 
Enligt rapporten blir det störst brist på personer utbildade inom vård och omsorg, gymnasial 
industriutbildning, barn- och fritid och som ämneslärare, specialistsjuksköterskor och 
grundskollärare.  

#Infrastruktur 

Länsstyrelsen har genom åren deltagit i det storregionala samarbetet ”En bättre sits” som drivs 
av Mälardalsrådet. I projektet samverkar sju län om gemensamma prioriteringar av 
infrastruktur- och trafikeringsfrågor inom Östra Mellansverige. Ett arbete som har pågått 
sedan 2013 för att ta fram en gemensam systemanalys och plan för regionen.  

I mitten på november samlades representanter för sju län i Citybanans station på Centralen i 
Stockholm för att skriva under den gemensamma planen för framtidens infrastruktur och 
transporter i Stockholm-Mälarregionen. Planen innehåller konkreta förslag på hur regionen de 
närmsta 15 åren ska kunna möta ökad befolkningstillväxt och förbättra regionens 
arbetsmarknad. 

Systemanalysen och planen utgör underlag för prioriteringar i perspektivet 2030 och 2050 och 
för Östra Mellansveriges inspel till den nationella infrastrukturplanen för perioden 2018-2029. 

De stora pågående projekten inom länstransportplanen för Västmanland är väg 252 samt 
Mälarprojektet. Väg 252 byggs om till mötesfri väg i ny sträckning mellan Hallstahammar 
och Surahammar. Syftet är att förbättra vägens funktion för arbetspendling och länk mellan 
väg 66 och E18 samt att skydda vattentäkten som finns inom vattenskyddsområdet Näs och 
Rävnäs. Projektet färdigställs under hösten 2017.  

Syftet med Mälarprojektet är att höja säkerheten och förbättra framkomligheten i farlederna 
genom Södertälje kanal och Mälaren för att kunna trafikera farleden med större fartyg. 
 
Arbetet med ny Länstransportplan 2018-2029 har påbörjats och kommer intensifieras under 
våren 2017. Vid årsskiftet tog Region Västmanland över ansvaret för länstransportplanen. 

Länsstyrelsen har tillsammans med Region Västmanland i bred samverkan med länets aktörer 
arbetat fram ett förslag till regional digital agenda för hur länet ska bidra till den nationella 
digitala agendan. Länets bredbandskoordinatorer har under året samverkat med länets 
kommuner och träffat nationella och lokala bredbandsbolag och operatörer. Mötena har 
bidragit till att ge en överblick över aktuell utbyggnad i länet. Under året förde jag 
tillsammans med ett antal kommunstyrelseordföranden i länet samtal med Telias högsta 
ledning kring Telias planerade släckning av kopparnätet i länet.  

Länets pilotprojekt inom ramen för ”Den attraktiva regionen” avslutades under 2016. Syftet 
har varit att uppnå regional utveckling genom att förbättra förutsättningarna för näringsliv, 
arbets- och studiependling, bostadsbyggande och utvecklad samhällsservice genom att ta fram 
samverkansformer mellan olika administrativa nivåer.  

#Verksamhetsövergång 

Regeringen gav under sommaren 2016 tre länsstyrelser i landet med regionalt tillväxtansvar i 
uppdrag att förbereda överföringen av uppgifter inom det regionala tillväxtansvaret till de i 
respektive län blivande regionerna. Under 2016 genomförde Länsstyrelsen tillsammans med 
Landstinget i Västmanland ett omfattande arbete med fokus på verksamhets-, ekonomi- och 
personalfrågor kopplade till överföringen. Arbetet och övergången av berörd verksamhet och 
elva medarbetare till Region Västmanland genomfördes i god anda och på ett smidigt och bra 
sätt.  
 
#Organisationsöversyn 

Under året genomförde vi en organisationsöversyn med målet att skapa en ännu tydligare 
verksamhets- och ansvarsområdesindelning, stärka de delar av organisationen som fungerar 
bra samt lyfta fram och tydliggöra landsbygdsverksamheten. Den nya organisationen började 
gälla från 1 januari 2017. 
 
#Avslutning  

I egenskap av landshövding i Västmanland har jag under mitt första år i länet fått uppleva ett 
fantastiskt och imponerande län. Jag känner att jag har kommit till ett län med stort hjärta och 
blivit väl mottagen. Jag är tacksam för allt jag har varit med om och fått del av under det 
gångna året och känner mig mycket stolt över vårt län. 
 
Jag vill passa på att framföra ett stort tack till mina medarbetare och alla andra för fina 
insatser och engagemang under året. Tack vare kraftsamling och allas engagemang får vi som 
bor och verkar i Västmanland ett lättare och bättre liv.  