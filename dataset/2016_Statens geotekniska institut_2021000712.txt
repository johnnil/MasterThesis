#Generaldirektören har ordet 

Vi har ett händelserikt år bakom oss där vi lagt grunden för att inom våra ansvarsområden möta 
framtiden. Vi ser en framtid med stora globala utmaningar som urbanisering, klimatförändringar och 
kemikalieanvändning. Där är Sverige en förebild i utvecklingen av ett hållbart samhälle och SGI 
arbetar med samhällsnytta i fokus. 

Mycket spännande har skett inom klimatanpassningsområdet. Vi har fortsatt med riskkarteringarna 
längs Säveån och Ångermanälven, samordningen och harmoniseringen av kartunderlag som olika 
myndigheter tillhandahåller, samt arbetet med naturanpassade erosionsskydd. Under året fick vi medel 
från SMHI för att ta fram en handlingsplan för hållbart markbyggande i ett föränderligt klimat som 
kommer att rapporteras i februari 2017. Vi medverkar också som expert i Klimatanpassnings-
utredningen, ”Ett stärkt arbete för anpassning till ett förändrat klimat”, Miljö- och 
energidepartementet. Dir. 2015:115.  

Under året har vi haft ett speciellt regeringsuppdrag att 
komplettera och implementera vårt GIS-verktyg, Geokalkyl, 
som kan beräkna kostnader för grundförstärkning och 
masshantering. Uppdraget har utförts i samverkan med 
Trafikverket, Lantmäteriet, Sveriges geologiska undersökning, 
Nyköpings kommun samt Jönköpings kommun och 
slutredovisades till Regeringskansliet i december. 

Tuffo-utlysningen innebär att SGI för första gången blir 
forskningsfinansiär. Under hösten 2016 inkom totalt 16 
ansökningar om totalt 35000 tkr. Utlysningen har omfattat 
högst 8500 tkr, vilket bedöms leda till start av 3-4 projekt som 
ska kunna öka åtgärdstakten av förorenade områden. 
Målsättningen är att beslut om finansiering ska kunna fattas 
under första halvåret 2017 och att en andra utlysning kommer 
att ske under hösten 2017. Projekten kommer att samla efter-
behandlingsbranschen och forskare och det ska bli mycket 
spännande att följa dessa. 

Under 2016 har vi provat nya vägar att nå ut: vi har startat en 
SGI-kanal på YouTube, för första gången höll vi ett eget seminarium under Almedalsveckan i Visby 
på temat "Bostadsbrist och klimatförändring – tål marken att byggas på överallt?" och i november 
genomförde vi ett dialogmöte i Malmö om regeringsuppdraget ”Handlingsplan för hållbart 
markbyggande”. Mötet filmades och direktsändes via webben. Samtidigt har vi fortsatt att utveckla vår 
nya webbplats www.swedgeo.se. 

För att möta generella lagförändringar som har skett inom arbetsmiljö- och diskrimineringslagen under 
året har vi tagit fram nya riktlinjer för systematiskt arbetsmiljöarbete och integrerat dessa med lika 
villkor samt arbete mot diskriminering. 
 
Jag vill avsluta denna reflektion över året som gått med att blicka framåt och välkomna regeringens 
ambition att Sverige ska vara ledande i genomförandet av Agenda 2030. Enligt vår egen analys så kan 
SGI ge ett stort bidrag till Sveriges måluppfyllelse. Vi ser fram emot att ta del av den övergripande 
handlingsplan för Sveriges genomförande av Agenda 2030, som skall presenteras under våren. 


#RESULTATREDOVISNING 

#Verksamheten – SGI:s uppdrag 

SGI:s verksamhet drivs med samhällsrelevans, miljö och säkerhet i fokus. Markens hållfasthet och 
andra geotekniska egenskaper påverkar i hög grad dess byggbarhet och förutsättningarna för 
byggnader, vägar och järnvägar. Som central expertmyndighet har SGI ansvar för att vara pådrivande i 
frågor som syftar till en säker, ekonomisk och miljöanpassad samhällsutveckling inom det geotekniska 
området. SGI stödjer länsstyrelserna och kommunerna i planering av mark och verksamheter och har 
en viktig roll för att skapa trygga och säkra samhällen som kan klara både dagens och framtidens 
klimat. Genom kartläggningar och analyser bidrar SGI till att riskerna för ras, skred och stranderosion 
minskar och här är klimatanpassning en nyckelfråga. 

Forskning och utveckling (FoU) utgör en central del av SGI:s verksamhet. SGI medverkar aktivt i 
internationell forskning, främst inom EU, och har ett ansvar för att bistå med underlag och 
expertkunskap i det arbete som regeringen bedriver nationellt och inom Europeiska unionen. 

SGI lägger stor vikt vid att vara en öppen, modern och tillgänglig myndighet och arbetar aktivt för att 
samla och tillgängliggöra geoteknisk information. SGI har informationsansvar enligt förordningen om 
geografisk information (EG-direktivet Inspire) och medverkar i den nationella plattformen geodata.se.   

Under 2016 har SGI som medeltal haft 83 medarbetare. Huvudkontoret finns i Linköping och vi har 
även kontor i Stockholm, Göteborg och Malmö.    


#Organisation 

SGI leds av Generaldirektören. Verksamheten är organiserad i fem avdelningar: Geokonstruktioner 
och skredsäkerhet, Geoplanering och klimatanpassning, Geomaterial och modellering, Markmiljö samt 
Verksamhetsstöd. Myndighetsstöd inom ras, skred och stranderosion genomförs i en enhet, 
Myndighetsfunktionen. Forsknings- och utvecklingsverksamhet bereds i ett FoU-sekretariat.   

#Värdegrund 

SGI har en arbetsgivarpolitisk målsättning att de anställda ska ha kunskap och känna trygghet kring 
förståelse för de grundläggande värden som finns i statsförvaltningen. I syfte att än mer trygga den 
goda stadsförvaltningen har vi en pågående diskussion kring rollen som statstjänsteman. 
Verksamheten ska bedrivas med samhällsnytta i fokus och med hög kvalitet, opartiskhet och med 
respekt. Med det som grund har fokus för år 2016 varit att diskutera samhällsnytta kopplat till kvalité, 
respekt och opartiskhet vid vår verksamhetsutövning. Vi har diskuterat dilemman och exempel som 
inspirerar till förbättring. Med stöd av SGI:s arbetsgrupp för värdegrundsarbete har diskussionerna 
förts på avdelningsnivå och inom ramen för SGI:s ledningsgrupp.  

Utöver det egna arbetet på myndigheten har vi fortsatt samverkan med andra statliga myndigheter 
lokaliserade i länet gällande lika villkor och mänskliga rättigheter. Samverkan berör både den 
arbetsrättsliga delen men också den beteendemässiga delen i statstjänstemannarollen. 
Erfarenhetsutbyte har skett mellan myndigheterna genom nätverksträffar och två gemensamma 
utbildningsinsatser. Utbildningarna har berört vikten av den arbetsrättsliga delen kopplad till 
diskrimineringslagen och lika villkor samt den beteendemässiga delen genom förändringar utifrån ett 
historiskt perspektiv kopplat till stora och snabba förändringar i samhället som ställer högre krav på 
myndigheter och tjänstemannarollen. År 2016 har SGI varit värd vid en nätverksträff för myndigheter 
som arrangerades som ett gemensamt utbildningstillfälle.  

#Framtid och vision 

På SGI ser vi i framtiden stora globala utmaningar som urbanisering, klimatförändringar och 
kemikalieanvändning. Genom gränsöverskridande samarbete och kunskap är Sverige som nation en 
förebild i utvecklingen av ett hållbart samhälle. 

Därför har vi formulerat vår vision att ”uppfattas som en expertmyndighet och ett internationellt 
kompetenscentrum. Vi vill vara drivande i samarbetet för att samhället ska byggas på säker grund”. 

Syftet med verksamheten är att arbeta för ett säkert, effektivt och hållbart byggande och ett hållbart 
användande av mark och naturresurser. Vi försöker att sammanfatta det på ett slagkraftigt sätt genom 
vår devis: 

På säker grund för hållbar utveckling. 