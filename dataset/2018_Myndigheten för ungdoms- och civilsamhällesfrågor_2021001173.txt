#Lena Nyberg har ordet 

Regeringen beslutade under 2017 att omlokalisera Myndigheten för ungdoms- och 
civilsamhällesfrågor från Stockholm till Växjö. Det innebär att verksamhetsåret 2018 varit ett 
annorlunda verksamhetsår på myndigheten. Myndighetens fokus har varit att bygga upp en ny 
verksamhet i Växjö med ett omfattande rekryteringsarbete och inventering av lämpliga lokaler. En 
prioriterad uppgift har varit att dokumentera processer och rutiner för att kunna föra över kunskap 
till nyanställda vid kontoret i Kronoberg. Sedan i maj månad har verksamheten bedrivits på de båda 
orterna parallellt. Tjänster har successivt flyttats från Stockholm till det tillfälliga kontoret i Växjö. 
Permanenta lokaler i Växjö stod till förfogande i samband med den slutlig flytten februari 2019. 

MUCF:s lojala och engagerade medarbetare har gjort det möjligt att genomföra omlokaliseringen 
samtidigt som verksamheten har fortgått nästan som vanligt. Myndigheten har haft en något lägre 
ambition när det gäller utåtriktad verksamhet. För att säkra de delar av verksamheten som är 
myndighetsutövning har särskilda prioriteringar gjorts avseende nationella bidragshanteringen, 
internationellt samarbete och olika rapporteringsuppdrag. Ibland har omprioriteringar behövts när 
medarbetare har lämnat tidigare än förutsett. Men i all huvudsak har verksamheten genomförts 
enligt plan och med acceptabla resultat.  

Vid slutet av 2018 stod myndigheten väl rustad inför sin omlokalisering till Växjö under 2019. Ny 
lokal, till stor del ny personal och tydliga uppdrag gör att grunden för en väl fungerande verksamhet 
2019 var lagd. 


#Översikt verksamhet och ekonomi 

#Verksamheten 2018 

MUCF har genom tydliga prioriteringar, god dialog med uppdragsgivarna samt ett systematiskt 
arbete med dokumentation och kompetensöverföring hanterat det att myndigheten skulle flytta 
hela verksamheten samtidigt som ett stort antal uppdrag skulle genomföras med hög kvalitet.  

Under året har myndigheten fått nya uppdrag. Myndigheten ska stödja aktörer som arbetar med 
unga som varken arbetar eller studerar. MUCF blev under året nationellt kontor för Europeiska 
solidaritetskåren som är ett nytt volontärprogram för unga i Europa. Kunskapsuppdraget avseende 
det civila samhällets villkor stärktes under året och omfattar nu även kunskapsspridning till 
civilsamhället. Därtill beslutade regeringen att ge myndigheten i uppdrag att förmedla ekonomiskt 
stöd till fritidsgårdar och den öppna fritidsverksamheten. Dessa nya uppdrag har lett till ytterligare 
uppbyggnadsarbete i organisationen. 

Den nya instruktion som MUCF fick under året tydliggör myndighetens uppdrag. För att myndigheten 
ska kunna ge ett relevant stöd till aktörer som arbetar med ungas etablering i arbets- och 
samhällslivet har kunskap och erfarenhet inom området dokumenterats och samarbete med andra 
nationella aktörer etablerats. Likaså har myndigheten undersökt intresset och behovet av 
kunskapshöjande insatser för personer som är verksamma inom den öppna fritidsverksamheten.  

Arbetet med att utveckla bidragsarbetet har fortsatt och förstärkningar har gjorts i myndighetens 
rutiner för bidragshanteringen. Det innebär bland annat ökad kontroll avseende den demokratiska 
verksamheten, id-kontroller av firmatecknare och kontroll av skatteinbetalningar för organisationer 
som är arbetsgivare. MUCF har aktivt samverkat med andra myndigheter och kommittéer för att 
utbyta erfarenhet. Flera föreningar har använt möjligheten att överklaga myndighetens beslut hos 
förvaltningsrätten. I flertalet av domarna har myndighetens beslut slagits fast. Detta leder till att det 
successivt utvecklas en praxis som kommer vara ett stöd i kommande bedömningar. 

Myndigheten har under året arbetat med uppdraget att genomföra skolval i samband med de 
allmänna nationella valen. Nästan en halv miljon elever fick möjlighet att delta i skolvalen, 
metodmaterialet Prata politik uppdaterades och skickades ut till Sveriges skolor med stort gensvar. 
Förberedelser har även gjorts för det skolval som ska genomföras 2019 i samband med EU-
parlamentsvalet. 

En efterfrågad verksamhet har varit myndighets insatser för en öppen och inkluderande miljö i 
skolan för unga hbtq-personer. Utbildningsdagar har anordnats på många orter i landet. 
Webbplatsen youmo.se har rönt ett stort intresse i Sverige, men även uppmärksammats utanför 
landets gränser. 

Årets rapport om det civila samhällets villkor visade på skillnaderna i villkoren för föreningar som är 
verksamma på landsbygder och tätorter. Myndigheten har även gjort en kunskapssammanställning 
av arbetet med idéburet offentligt partnerskap (IOP) och en om hinder för underrepresenterade 
grupper att delta i det civila samhället.