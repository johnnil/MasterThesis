#Landshövdingen har ordet 

När jag summerar 2017 slås jag återigen av Södermanlands utveckling och hur vi alla som 
verkar i länet bidrar till den på olika sätt! Södermanland har ett fantastiskt läge mellan två 
storstadsregioner, här finns unika natur- och kulturmiljöer och framförallt: En stadigt 
växande skara stolta sörmlänningar. 

På Länsstyrelsen i Södermanlands län har vi under året arbetat vidare i stort som i smått och 
vår årsredovisning för 2017 års verksamhet ger en bild av vad vi gör för att ge framtida 
möjligheter i Södermanland för alla. Andra delar av vår verksamhet, rapporteras i särskild 
ordning till olika statliga myndigheter. 

Myndighetens instruktion är grunden för vår verksamhet. Länsstyrelsen ska verka för att 
nationella mål får genomslag i länet samtidigt som vi tar hänsyn till regionala förhållanden 
och förutsättningar. Vår utgångspunkt är att vårt arbete ska gynna Södermanlands utveckling 
och framtid. 

Det finns flera goda exempel på hur vi inom Länsstyrelsen arbetat med att förbättra och 
utveckla vårt arbetssätt, bemötande och samverkan. Årets brukarundersökning ger oss ett 
kvitto på att Länsstyrelsens långsiktiga arbete med service och bemötande lönar sig. I Nöjd-
index för övergripande resultat fick Länsstyrelsen det tredje högsta resultatet i landet. Brukar-
undersökningen visade också mycket goda resultat för arbetet inom fornminnen, kyrkliga 
kulturminnen, byggnadsvård och djurskydd. Inom jakt och viltvård fick vi högsta betyg i 
helhetsintryck, bemötande, personalens kompetens och nöjdhet med handläggningstiderna. 
Resultaten visar på mycket väl godkänt för oss i förhållande till de nationella målen. 

Från och med 2019 kommer Sörmland att bilda en region, här ser vi fram emot att fortsätta 
den goda och väl utvecklade samverkan vi idag har genom Regionförbundet Sörmland, med 
den nybildade Regionen. Under 2017 har samarbetet mellan Länsstyrelsen och 
Regionförbundet innefattat förberedelser för den kommande regionbildningen 2019 och 
arbete med den så kallade Sörmlandsstrategin, som pekar ut en riktning för länets samlade 
utveckling. 

I detta förord lyfter jag fram några av de många uppdrag och delar som utgör Länsstyrelsens 
breda arbete. För en djupare inblick hänvisas till respektive verksamhetsområde. Förordet är 
på intet sätt heltäckande och jag vill därför, i detta sammanhang, tacka och uppmärksamma 
alla fantastiska medarbetare på Länsstyrelsen och det viktiga arbete de utför varje dag, i och 
för vårt län. 

#Ett län som kan hantera samhällets beredskap tillsammans 

Vikten av samhällets beredskap för att hantera kriser och samhällsstörningar har under året 
varit mer aktuellt än på länge. Vi ska stå väl rustade och vi ska tillsammans hantera 
framtidens eventuella utmaningar. Arbetet i länet följer den av aktörerna inom området - 
kommuner, Försvarsmakten, Polisen och Landstinget - gemensamt framtagna strategin 
Regional Samverkan och Inriktning (RSI). 

Länsstyrelsen har bedrivit regional samordning och inriktning och länets aktörer har tagit 
beslut om att genomföra ett antal förmågehöjande uppdrag. Länets förmåga till samordning 
och inriktning har höjts både genom ökad samordning i vardagen och under 
samhällsstörningar. Länsstyrelsen har sin egen organisation höjt krisledningsförmågan genom 
flera utbildningar och övningar. I och med den stora övningen Aurora-17, har den civila 
militära samverkan i länet utvecklats positivt. Vi har fått ökad kunskap om varandras behov, 
roller och ansvar. Personalen på Länsstyrelsen fick stort beröm från Försvarsmakten för 
arbetet före, under och efter genomförandet av Aurora. 

#Södermanlands befolkning växer! 

Sedan början av 2000-talet har länets befolkning vuxit med drygt 30 000 invånare. Vid 
halvårsskiftet 2017 var vi 289 887 stolta sörmlänningar, vilket är 3 175 personer fler än 
samma tid föregående år. Läget mellan två storstadsområden gör Södermanland till en 
attraktiv plats att bo på, med närhet till stora arbetsmarknader både i nord och syd. 
Utbyggnaden av Ostlänken kommer att ha stor betydelse för en fortsatt utvidgning av 
arbetsmarknaden i Södermanland. Arbetet med Ostlänken kommer även de kommande åren 
kräva särskilda resurser på Länsstyrelsen. 

#Södermanland, öppet för alla 

Nyanlända står för en stor del av Sörmlands befolkningsökning. Detta är en stor tillgång för 
länet. Att skapa en välfungerande och effektiv process för integration är en av länets 
viktigaste framtids- och utvecklingsfrågor. Länsstyrelsen har under året gjort flera insatser 
som kopplar till dessa områden.  

Tillsammans med Nyköpings kommun anordnade Länsstyrelsen det öppna arrangemanget 
Forum Nyköping – Samtalsfestival. Rikskända talare medverkade och diskuterade olika 
ämnen på temat integration och tusentals människor följde arrangemanget från scener och 
livesändningar. Årets tema var populism, demokrati och det inkluderande samhället. Forum 
Nyköping bygger på tanken om att samtal och dialog är en modell som ska föra diskussioner 
och arbete med svåra frågor framåt. 

Under flera år har Länsstyrelsen ägnat särskild uppmärksamhet åt nyanlända som 
yrkesmänniskor. Inriktningen under 2017 har varit att uppmärksamma integrationen som en 
tillväxtfaktor. Bland annat anordnades en konferens tillsammans med Regionförbundet 
Sörmland: Tillväxtfaktor Integration.  

Genom pilotprojektet ”Kulturmiljö för alla” har forntidsvandringar organiserats i tre av länets 
kommuner. Här var syftet att skapa möten mellan människor med utländsk respektive svensk 
bakgrund. Vandringarna förlades till bostadsområden där många asylsökande och personer 
med utländsk bakgrund bor och där det finns fornlämningar och andra kulturhistoriska 
lämningar. Vandringarna har varit uppskattade och även under 2018 kommer 
forntidsvandringar att genomföras. 

#Alla behöver en bostad 

En väl fungerande arbetsmarknad är av avgörande betydelse för länets fortsatta tillväxt. 
Länsstyrelsen har sammanställt en årlig bostadsrapport, där kommuner och byggföretag har 
fått svara på frågor om bostadsmarknaden, behov, möjligheter, utmaningar och 
framtidsutsikter. Rapporten visar på ett fortsatt underskott av bostäder i länets samtliga nio 
kommuner. Brist på bostäder är ett stort tillväxthinder för länet. Länsstyrelsen arbetar därför 
målmedvetet med att möjliggöra byggande för en fungerande bostadsmarknad. 

Länsstyrelsen har bland annat arrangerat konferensen ”En bostad för alla” där ca 70 personer 
från hela länet deltog. Konferensen bidrog till att synliggöra bosättning, som en tvärsektoriell 
angelägenhet. Kommunernas olika förvaltningsområden fick här möjlighet att mötas. 

#Ett hållbart Södermanland för framtida generationer 

Genomgående för Länsstyrelsens arbete är hållbarhet, socialt- såväl som ekonomiskt- och 
miljömässigt.  

Arbetet med Agenda 2030 är levande i allt det dagliga arbetet på Länsstyrelsen. Vi har även 
arbetat med Agenda 2030 internt, i form av workshops som anordnats för samtliga 
Länsstyrelsens medarbetare. Målet var bland annat att öka kunskapen om målen i Agenda 
2030 och att få en diskussion mellan enheter kring hur länsstyrelsen bidrar till genomförandet 
av Agenda 2030 samt att även finna gemensamma mål för det tvärsektoriella arbetet. 

LIFE IP Rich Waters är Sveriges största LIFE-projekt någonsin. Länsstyrelsen i 
Södermanlands län är en av 35 aktörer i det sjuåriga projektet som samordnas av 
länsstyrelsen i Västmanland. Syftet med de olika aktiviteterna är att öka möjligheterna att till 
2020 nå målen i EU:s vattendirektivs åtgärdsprogram. Länsstyrelsen kommer även fortsatt att 
arbeta inom LIFE-projekten LIFE Coast Benefit och LIFE Taiga. 

Sörmlandsdagen genomfördes för fjärde året, denna gång med hållbarhetsfrågor som tema. 
Under dagen lyftes goda exempel fram men även diskussioner om fortsatta utmaningar var en 
del av agendan. Planering pågår för att genomföra Sörmlandsdagen även under 2018. 

#Den dynamiska sörmländska landsbygden 

Det är angeläget att länets unika värden tas tillvara och att fortsatt arbeta för att möjliggöra 
etablering på landsbygden, både för privatpersoner och företag.  

Intresset för bredbandsutveckling är fortsatt hög i länet. Länsstyrelsen har tidigare genomfört 
en mobiltäckningsmätning i samverkan med Regionförbundet och länets kommuner. 
Dialogmöten med kommuner och mobiloperatörerna startade 2016 och har även fortsatt 
under 2017.  

Ett arbete har påbörjats för att ta fram en regional livsmedelsstrategi och målsättningen är att 
arbetet ska bidra till den nationella livsmedelsstrategins mål och vision.  

Arbetet med mat som attraktionskraft för länets utveckling har fortsatt som under tidigare år 
genom projektet Stolt Mat i Sörmland. Det är ett samarbete mellan Länsstyrelsen 
Regionförbundet Sörmland, Sörmlands Sparbank och Rekarne Sparbanksstiftelse. Arbetet 
med Stolt Mat i Sörmland har bidragit till att samtliga länets kommuner har ett mycket stort 
intresse för lokal mat vilket i förlängningen förväntas ge en vinst för länets invånare och 
besökare både avseende attraktionskraft och en social, miljömässig och ekonomisk hållbar 
utveckling. Intresset från företagare fortsätter att växa och föreningen Sörmlands Matkluster 
har utökat sitt medlemsantal ytterligare. Det visar att arbete i Stolt Mat ger företagen 
framtidstro och möjlighet att utvecklas. 

#Ett län med möjligheter och utmaningar 

Södermanland har en bra grund att stå på även om det finns strukturella utmaningar som länet 
står inför. Trots ökande befolkning och de betydande investeringar i ny infrastruktur som 
genomförts, har länet särskilt under senare delen av 2000-talet, haft en förhållandevis svag 
tillväxt. År 2015 var Södermanland det län i Sverige som hade lägst bruttoregionalprodukt 
per invånare. Länets arbetslöshet var år 2017 högst i landet och Södermanland är det län som 
har flest invånare som saknar gymnasieutbildning i förhållande till befolkningen.  

Flera av de områden Länsstyrelsen arbetar med idag kommer vi behöva fortsätta arbetet med 
även de kommande åren; arbetet med integrationen och minskat utanförskap, arbetet med 
Ostlänken, frågor som rör bostadsbyggande, miljö- och klimatfrågor, jämställdhetsfrågor 
samt landsbygdsutveckling. 

Södermanland är ett fantastiskt län som har framtiden för sig och genom fortsatt samverkan 
med länets intressenter når vi ännu längre mot en hållbar utveckling i ett Södermanland för 
alla!  