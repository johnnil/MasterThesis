#Riksgäldens roll på finansmarknaden och i samhällsekonomin 

#Säkra en effektiv förvaltning av statens finanser   

Riksgälden ansvarar för att statens betalningsmodell, statsskulden och statliga garantier och lån 
hanteras effektivt och säkert. Kostnaderna ska vara så låga som möjligt med hänsyn tagen till risk. 
Myndigheten ansvarar även för tillsynen för finansieringen av hanteringen av kärntekniska 
restprodukter. 

#Statliga betalningar effektiviseras genom gemensamma avtal och konton 

Riksgälden är statens internbank med ansvar för att förvalta och utveckla den statliga betalnings-
modellen som omfattar regelverk, avtal, kontostrukturer och system som stöder myndigheternas 
betalningar. Modellen är konstruerad på ett sådant sätt att alla in- och utbetalningar till och från 
staten hanteras via de banker som Riksgälden tecknat ramavtal med för samtliga myndigheters 
räkning. Inbetalningarna är främst skatter medan utbetalningarna kan vara till exempel pensioner, 
bidrag och studiemedel. Totalt görs betalningar till och från staten på nästan 7 000 miljarder kronor 
under ett år. Nettot av alla dessa betalningar samlas på ett ställe: statens centralkonto i Riksbanken. 

#Statens dagliga kassa hanteras och statsskulden finansieras till låga kostnader 

Riksgälden förvaltar likvida medel på centralkontot – statskassan – på ett sådant sätt att staten alltid 
kan fullgöra sina dagliga betalningar och att inga över- eller underskott finns vid dagens slut. Om 
nettot på centralkontot är positivt placerar Riksgälden överskottet. Om nettot i stället är negativt 
lånar Riksgälden för att täcka underskottet. Riksgälden gör prognoser över myndigheternas 
betalningar som tillsammans med förfallande lån utgör grunden för låneplaneringen. Med hjälp av 
prognoserna kan Riksgälden planera behovet av upplåning effektivt och därmed minska ränte-
kostnaden och risken för staten. 

Riksgälden ser också till att det finns en beredskap för att hantera framtida lånebehov. Om staten 
under en period betalar ut mer pengar än den får in, uppstår ett underskott i statsbudgeten. 
Riksgälden tar då upp lån för att täcka underskottet och statsskulden ökar. När det är överskott i 
budgeten betalas lån av och statsskulden minskar. På kort sikt kan överskottet i stället placeras för 
att hantera kommande utbetalningar. Oavsett om det är under- eller överskott i statsbudgeten 
behöver staten låna för att finansiera återbetalningen av gamla lån som förfaller och därmed ska 
betalas tillbaka. För att hantera underskott och refinansiering av gamla lån ger Riksgälden framför allt 
ut (emitterar) statsskuldväxlar (löptider under ett år) och statsobligationer (löptider över ett år). 
Upplåningen omfattar även lån i utländsk valuta.   

#Garantier och utlåning med kreditrisk ges till vissa projekt efter regeringsbeslut 

Riksgälden tillhandahåller garantier och utlåning till olika projekt utanför staten på regeringens 
uppdrag efter beslut i riksdagen. Ett statligt garantiåtagande innebär att staten går i borgen för 
någon annans betalningsåtaganden, vilket leder till en ekonomisk risk för staten. Ett skäl till att staten 
ger garantier och lån är att vissa projekt har risker som privata finansiärer har svårt att värdera. 
Riksgälden bedömer riskerna, sätter avgifter och bestämmer villkoren för de garantier som ställs ut.  
Storleken på avgiften som Riksgälden tar ut för garantin avgörs av risken för att staten inte ska få 
tillbaka pengarna (kreditrisken). Verksamheten förväntas vara självfinansierad då avgifterna på lång 
sikt ska täcka kostnaderna för administration och kreditförluster. Det största åtagandet Riksgälden 
har är garantin till det konsortium som finansierade byggandet av Öresundsbron. Riksgälden ska 
också bidra till att utveckla och effektivisera samtliga myndigheters garanti- och utlåningsverksam-
het.  

#Bedriva tillsyn så att kärntekniska restprodukter är finansierade 

Den 1 september 2018 fick Riksgälden ansvaret för att säkra finansieringen av kärntekniska 
restprodukter. Uppgifterna låg tidigare på Strålsäkerhetsmyndigheten (SSM). Syftet med 
finansieringen är att den som förorenar står för alla sina kostnader så att inte framtida skattebetalare 
belastas.  Riksgälden lämnar förslag till regeringen på hur stora kärnavfallsavgifterna och 
säkerheterna bör vara utifrån underlag om kostnadsberäkningar från reaktorinnehavarna. Avgifterna 
fastställs vart tredje år för kommande treårsperiod och de placeras hos Kärnavfallsfonden, som är en 
statlig myndighet med en egen styrelse. Kammarkollegiet sköter på styrelsens uppdrag 
kansliuppgifter och kapitalförvaltning av fonden. Riksgälden beslutar om utbetalningar från 
Kärnavfallsfonden till olika mottagare och reviderar användningen av fondmedel. Myndigheten lämnar 
liksom tidigare yttranden till regeringen om de säkerheter som industrin lämnar är godtagbara. 

#Ansvar för finansiell krishantering i banker och andra institut 

En förutsättning för att samhällsekonomin ska fungera är att det finansiella systemet är stabilt.  
Det innebär bland annat att det ska gå att göra betalningar, att låna och placera pengar och hantera 
finansiella risker. Dessa tjänster brukar ses som några av det finansiella systemets centrala 
funktioner. Betalningar görs främst via bankkonton vilket gör bankerna till centrala aktörer i det 
finansiella systemet. De svenska bankernas verksamhet är omfattande i förhållandet till den svenska 
ekonomin och koncentrerad till ett fåtal aktörer som är nära sammanlänkade med varandra. Problem i 
en bank riskerar därför sprida sig till hela det finansiella systemet. En effektiv hantering av banker i kris 
är därmed en viktig del i arbetet med att motverka negativa effekter på den finansiella stabiliteten. I 
Sverige ansvarar Finansdepartementet, Finansinspektionen, Riksbanken och Riksgälden tillsammans 
för att hålla det finansiella systemet stabilt.  

#Systemviktiga institut hanteras med resolution och livskraftiga institut kan få stöd 

Som Sveriges resolutionsmyndighet ansvarar Riksgälden för både förberedelser och hantering av 
kriser i banker och andra institut (kreditmarknadsföretag och värdepappersbolag). Resolution är ett 
särskilt förfarande där staten tar kontroll över ett problemdrabbat institut, som Riksgälden bedömer 
vara systemviktigt, för att rekonstruera eller avveckla det under ordnade former. Under processen 
hålls hela eller delar av institutet öppet för att insättare och andra kunder ska ha tillgång till sina 
konton och övriga tjänster. Därmed tryggas den finansiella stabiliteten. Förlusterna hanteras genom 
att institutets aktie- och fordringsägare får bära kostnaderna (så kallad skuldnedskrivning eller bail-in).
Krishanteringen kommer alltså inte att leda till några kostnader för skattebetalarna. Garanterade 
insättningar är undantagna från skuldnedskrivning. 

Vid hot om en allvarlig störning i det finansiella systemet kan staten i vissa fall ge förebyggande 
statligt stöd till livskraftiga institut. Sådant stöd ges i form av garantier och kapitaltillskott och är 
endast tillåtet i särskilda fall. Som stödmyndighet ansvarar Riksgälden för detta. 
Bidra till ett starkt konsumentskydd för allmänheten  
Riksgälden ansvarar även för insättningsgarantin och investerarskyddet. Insättningsgarantin skyddar 
sparande på konto om ett institut (bank, kreditmarknadsföretag eller värdepappersbolag) försätts i 
konkurs eller av andra skäl inte kan betala ut pengarna. Garantin gäller oavsett om ett krisdrabbat 
institut hanteras genom resolution eller försätts i konkurs. Det maximala ersättningsbeloppet är 
950 000 kronor per person och institut. Vid ersättningsfall kan insättare också ansöka om tilläggs-
belopp för insättningar som är kopplade till särskilda livshändelser, exempelvis försäljning av bostad, 
för belopp upp till fem miljoner kronor. Genom att säkra sparmedel på institutens konton skapas 
trygghet hos insättarna. Detta minskar risken för att alltför många kontosparare tar ut sina pengar 
samtidigt (uttagsanstormningar), vilket kan hota den finansiella stabiliteten. 

Investerarskyddet gäller för finansiella instrument och pengar som institut förfogar över åt kunder i 
samband med att investeringstjänster utförs såsom köp, försäljning eller förvaring av värdepapper. 
Skyddet träder i kraft om ett institut går i konkurs och inte kan lämna tillbaka kundernas tillgångar. 
Den ersättning som kunden kan få beräknas på det marknadsvärde som de aktuella värdepappren
hade vid konkurstillfället. Staten ersätter upp till 250 000 kronor per kund och institut. 


#Riksgäldsdirektören har ordet 

Svensk ekonomi utvecklades väl under 2018 och statsskulden kom att uppvisa den lägsta 
nivån sedan slutet av sjuttiotalet: 26 procent mätt som andel av BNP. Hos Riksgälden 
präglades arbetet av att vi fick en ny roll som tillsynsmyndighet för finansieringen av 
hantering av kärntekniska restprodukter. Vi sjösatte också efter flera års utvecklingsarbete 
Statens internbanks system (SIBS) som cirka 220 myndigheter använder. Som resolutions-
myndighet prövade vi för första gången sedan lagen om resolution rädde i kraft om ett 
institut skulle försättas i resolution  och vi genomförde flera åtgärder för att öka kunskapen 
om finansiell krishantering.  

Svensk ekonomi utvecklades väl under 2018. En fortsatt god konjunktur och stark arbetsmarknad 
bidrog till att statsfinanserna stärktes oväntat mycket. Detta tillsammans med en lägre volym lån som 
förföll och behövde ersättas med nya gjorde att statens upplåningsbehov minskade. Statsskulden 
kom att uppvisa den lägsta nivån sedan slutet av sjuttiotalet: 26 procent mätt som andel av BNP. 
Riksgälden drog därför ner utbudet av statsobligationer till en historiskt låg nivå. Den låga stats-
skulden ställde nya krav på statsskuldsförvaltningen och låneplaneringen både ur ett analytiskt och 
praktiskt perspektiv. Därtill utvecklades analysen brett kring avvägningen mellan kostnad och risk i 
statsskuldsförvaltningen.  

Riksgäldens huvudsakliga bidrag till att minimera kostnaden och risken för statsskulden är att 
bedöma hur skuldens sammansättning ska vara, men också verka för att det är attraktivt för så 
många investerare som möjligt att låna till oss. Det kräver bland annat att det är lätt att köpa och 
sälja våra statsskuldsväxlar och -obligationer på andrahandsmarknaden, men också att vi 
kommunicerar transparent och agerar tydligt och förutsägbart. Vi utvärderas därför årligen av våra 
återförsäljare och investerare. Förtroendet för oss 2018 var totalt sett det högsta som uppmätts.  

Riksgälden har länge haft hög kompetens inom finansiering av samhällsviktiga verksamheter.  
Ett kvitto på detta var att Riksgälden blev tillsynsmyndighet för finansieringen av kärntekniska 
restprodukter. Det är ett uppdrag vi tar på allvar. Principen är att den som förorenar står för alla sina 
kostnader så att inte framtida skattebetalare belastas. Den nya verksamheten kom på plats under 
hösten 2018.  

Inom området finansiell stabilitet och konsumentskydd har vi som ett av de första länderna i världen 
handfasta och skräddarsydda planer för hur alla 160 svenska banker och andra institut ska hanteras 
i händelse av en finansiell kris. Planerna innebär att institutens funktion räddas, men det är aktie-
ägare och andra investerare som fullt ut bär risker och kostnader i verksamheterna. Under året 
prövade vi för första gången om ett institut skulle försättas i resolution, i enlighet med lagen om 
resolution. Vi genomförde även flera åtgärder för att öka kunskapen om finansiell krishantering hos 
flera viktiga målgrupper. Vi fortsatte också att utveckla vår policy och analys inom ramen för vårt 
resolutionsuppdrag. 

Under våren sjösatte vi efter flera års utvecklingsarbete Statens internbanks system (SIBS). I 
systemet hanterar cirka 220 myndigheter bland annat sina anslag, lån och placeringar hos 
Riksgälden. Vi vill också vara proaktiva i vårt uppdrag och möta bland annat den snabba tekniska 
utvecklingen i omvärlden. Under året genomfördes därför en förstudie inför ett projekt som planeras 
starta 2019 om hur statens framtida betalningsmodell ska se ut. 

Det intensiva arbetet på våra uppdragsavdelningar medförde stor efterfrågan på bland annat juridik- 
och it-resurser. Samtidigt hade de två avdelningarna stora behov av nyrekryteringar. Det innebar att 
HR-enheten fick lägga stort fokus på rekryteringar.  
För att Riksgälden ska kunna bedriva sin verksamhet behövs väl fungerande it-struktur. IT-
avdelningen hanterade under året efterdyningarna av kontorsflytten och ett arbete inleddes med en 
ny, mer effektiv organisation. Förberedelser påbörjades även inför omlokaliseringen av vår datahall. 
Inom Kommunikationsenheten genomfördes en förstudie för att bland annat tillgänglighetsanpassa 
webben och förbättra dess gränssnitt, som också kommer att påverka  
IT-avdelningens arbete framöver.   

Riksgäldens säkerhetsarbete har under de senaste åren vuxit kraftigt för att hantera dels nya krav 
från regeringen med ökad civil beredskap, dels olika typer av risker i omvärlden. Under året delades 
Riskenheten upp i två enheter – Riskenheten och Säkerhetsenheten – för att skapa bättre förut-
sättningar för arbetet med finansiella och operativa risker och säkerhetsfrågor såsom cyberhot. Den 
ökade mängden säkerhetsrelaterade frågor påverkade även enheten Backoffice som genomförde ett 
betydande arbete för att säkra upp flera affärssystem och Swift (en finansiell meddelandetjänst).  

Riksgäldens viktigaste resurs är våra kompetenta medarbetare. För att sprida medarbetares 
kunskaper i hela organisationen fortsatte vi att hålla ett antal gemensamma lunchseminarier. Alla 
medarbetare var också med och tog fram gemensamma förbättringsområden utifrån medarbetar-
undersökningen 2017. Flytten till nya lokaler bidrog inte enbart till en trivsam kontorsmiljö utan också 
till att enheter svetsades ihop kring det gemensamma flyttprojektet.  
För mig är det en ynnest att få leda denna kompetenta myndighet och jag är stolt över vad vi 
åstadkom tillsammans under 2018.