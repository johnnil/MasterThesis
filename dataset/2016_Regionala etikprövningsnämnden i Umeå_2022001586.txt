#Inledning 

#Uppgifter  

Den 1 januari 2004 trädde lagen (2003:460) om etikprövning av forskning som avser 
människor i kraft och den 1 juni 2008 genomfördes vissa ändringar i lagen (SFS 2008:192). 
Syftet med lagen är att skydda den enskilda människan och respekten för människovärdet vid 
forskning. Den forskning som lagen omfattar får bara utföras om den har godkänts vid en 
etikprövning. Uppgiften att göra den prövningen ligger på regionala etikprövningsnämnder. 
Det finns sex regionala nämnder, i respektive Göteborg, Linköping, Lund, Stockholm, Umeå 
och Uppsala. Nämnderna har också till uppgift att pröva vissa frågor enligt lagen (2002:297) 
om biobanker i hälso- och sjukvården m.m.  
 
De regionala nämnderna har rätt att ta ut ersättning för prövningen.  
 
En regional nämnds beslut kan överklagas till Centrala etikprövningsnämnden (CEPN). 

#Organisation 

Regionala etikprövningsnämnden i Umeå är indelad i två avdelningar, en avdelning som 
prövar ansökningar som gäller medicinsk forskning och en avdelning som prövar 
ansökningar som gäller övrig forskning. Varje avdelning består av ordförande och femton 
övriga ledamöter. Varje ledamot har en personlig ersättare. Av de övriga ledamöterna ska tio 
ha vetenskaplig kompetens och fem företräda allmänna intressen. Ordföranden och ersättare 
för ordföranden ska vara eller ha varit ordinarie domare. I respektive avdelning är 
vetenskapliga sekreterare utsedda bland de vetenskapliga ledamöterna. 
 
Ledningen av nämnden utövas av ordförandena för nämndens två avdelningar. En av dessa 
ansvarar för den administrativa ledningen av nämnden och är ordförande vid sammanträde 
med nämndledningen.  
 
Nämnden har sitt kansli vid Umeå universitet som tillhandahåller kansliresurser. För 
nämndens ekonomiadministration svarar Statens servicecenter. Nämnden har således ingen 
anställd personal. 
 
Nämndens upptagningsområde omfattar forskning vid Mittuniversitetet, Umeå universitet 
och Luleå tekniska universitet samt forskning inom hälso- och sjukvårdsenheter, företag, 
statliga myndigheter och kommuner i Jämtlands, Västernorrlands, Västerbottens och 
Norrbottens län. 
 
Avdelningarna har använt sig av den i 27 § tredje stycket etikprövningslagen angivna 
möjligheten att delegera vissa ärenden. Således har avdelningarna delegerat till vetenskaplig 
sekreterare och ordförande att i samråd pröva ansökningar som avser ändring av ett redan 
godkänt projekt. Avdelningarna har även ofta delegerat till vetenskaplig sekreterare och 
ordförande att besluta i ärenden där avdelningen vid sammanträde begär komplettering.  

#Verksamhetsmål 

Nämndens verksamhet ska bedrivas så att den ger ett effektivt skydd för den enskilda 
människan och rättssäkerhet för dem som deltar i forskningen. Prövningen ska ske enligt de 
riktlinjer som anges i etikprövningslagen (2003:460, 7-11 §§). 

Etikprövningsnämnden ska, genom att upprätthålla en effektiv infrastruktur som ger goda 
förutsättningar för forskning, bidra till att Sverige är en ledande forskningsnation, där 
forskning bedrivs med hög vetenskaplig kvalitet. 
 
Utan att göra avkall på kvaliteten i etikprövningen ska nämnden avgöra ärenden så snabbt 
som möjligt och inom de tidsramar som anges i förordningen (2003:615) om etikprövning av 
forskning som avser människor.  
 
Etikprövningsnämndens verksamhet är anslagsfinansierad men ska finansieras med avgifter. 
Avgifterna som bestäms av regeringen ska beräknas så att full kostnadstäckning uppnås. 

#Verksamheten 

#Inledning  

Etikprövningsnämndens ledamöter och ersättare har utsetts av regeringen för perioden 2014-
2016.  
 
På nämndens kansli arbetar två administrativa sekreterare varav en på deltid. Nämnden 
utnyttjar universitetets infrastruktur beträffande kanslilokaler, sammanträdesrum, arkiv, 
datorstöd, kommunikation m.m. Detta fungerar tillfredsställande.  
 
Antalet inkomna ärenden under år 2016 var 505, vilket är en ökning med 32 ärenden jämfört 
med föregående år.  