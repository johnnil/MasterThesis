#GD har ordet 

Under 2016 har vi slutfört arbetet med vår nya 
strategiska plan för åren 2017-2020. Den pekar på ett 
tydligt sätt ut riktningen för vår verksamhet under 
denna period. Ett stort engagemang, många 
dialoger och diskussioner ligger bakom 
dokumentet. Grunden för hela processen lades av 
ett omfattande och fruktbart arbete med 
framtidsscenarier som genomfördes året innan.  

Den strategiska planen lanserades på en särskild 
medarbetardag för vår personal i slutet av augusti. 
Där åskådliggjordes och diskuterades på ett 
interaktivt sätt hur vi arbetar på Lantmäteriet när vi 
nått fram till 2020. 

Planen bygger på sex strategiska teman, som i 
huvudsak har externt fokus; att vara till nytta för 
medborgare och kunder. Dessa teman ringar in vad 
som är viktigt för oss att arbeta med under de 
kommande fyra åren.  

De sex temana är: En utvecklad statstjänstemannaroll, En synlig och viktig myndighet till nytta 
för samhällets utveckling, Tjänster och service för kunden, Högre effektivitet och större värde, En 
attraktiv arbetsgivare, Vi är ett Lantmäteri.  

Vår information – geografiska data och fastighetsdata – har grundläggande betydelse för 
samhällsbyggnadsprocessen, liksom vår fastighetsbildning. Vi är en viktig samhällsaktör 
när det gäller samhällsplanering, bostadsbyggande, regional utveckling, miljö- och 
klimatplanering, för att nämna några exempel. Vi registrerar ägande och rättigheter till 
fastigheter och lägger därmed grunden för ett tryggt ägande och en stor del av hela 
samhällsekonomin. Vi bidrar alltså i hög grad till samhällets utveckling, men vi ska bli 
synligare och tydligare för att underlätta och förenkla för alla som behöver tillgång till vår 
information och expertkunskap. 

Att vi har en viktig roll i samhällsutvecklingen bekräftades under året då regeringen 
utsåg oss till utvecklingsmyndighet för den digitala samhällsbyggnadsprocessen, med 
målet att underlätta bostadsbyggandet i Sverige. Regeringen satsar stort på digital 
förnyelse av det offentliga Sverige. Man litar på vår kunskap och vår förmåga att 
samverka med andra, vilket vi har gjort väldigt länge, i många olika sammanhang. Och 
jag tycker att vi har blivit bra på det.  

Ett exempel på god samverkan är att vi tillsammans med Geodatarådets ledamöter under 
2016 har tagit fram en nationell geodatastrategi som siktar mot utvecklad samverkan för 
öppna och användbara geodata. Ett annat är Svensk geoprocess, ett samverkansprojekt 
med syftet att förenkla den offentliga användningen av geodata, som vi drivit 
tillsammans med kommunsektorn. Det har gått i mål under året och därmed lagt grunden 
för fortsatt samarbete för att vidareutveckla processerna för tillgängliga geodata.  

Vi har också en nationell samverkansgrupp kring geodata i 3D. 

I vår egen utvecklingsverksamhet ligger fokus på att skapa enkla och säkra digitala 
lösningar. Det gäller exempelvis elektroniska ansökningar och automatisering av beslut i 
inskrivningsärenden. Det senare har lett till att vi har hållit handläggningstiderna, trots en 
stor ökning av ärenden under våren. 

Däremot har vi haft problem med handläggningstiderna i förrättningsverksamheten, 
vilket framför allt beror på stor personalomsättning bland lantmätarna. Vi konkurrerar 
med många andra om dessa resurser. Med hjälp av produktionsutjämning och teamarbete 
försöker vi lösa situationen. Och det är ett fokusområde för hela Lantmäteriet att bidra till 
att öka genomströmningen av ärenden inom fastighetsbildningen. 

För att återknyta till våra strategiska teman: Under 2017 kommer vi att lägga 
tyngdpunkten på två teman. Det ena är ”ett Lantmäteri” – kunderna ser oss som en 
sammanhållen myndighet och det måste vi hantera internt för att kunna tillmötesgå dem 
på ett tydligt sätt.  

Det andra huvudtemat är statstjänstemannarollen, som är grundläggande för vår 
verksamhet. I rollen ingår att vara till för medborgarna. Vi ska stå för stabilitet och inge 
förtroende – förtroendet för det gemensamma är mycket viktigt, annars fungerar inte 
samhället. 

Ett kvitto på att allmänheten har förtroende för oss fick vi genom TNS Sifos 
anseendeindex 2016, då vi för tredje året i rad hamnade i toppen på listan! Det måste vi 
förvalta på ett bra sätt. 

En trevlig avrundning på året var att vi i december fick IT-utmärkelsen Årets digitala 
projekt för satsningen på Sverigekartan i Minecraft.  


#Om Lantmäteriet 

#Lantmäteriets roll i samhället 

Lantmäteriets verksamhet har stor betydelse för samhällsutvecklingen och berör många 
politikområden. I samhällsplanering och byggande, i genomförandet av landsbygds- och 
skogspolitik, i miljö- och energipolitik, i transportpolitik och försvarspolitik med flera 
områden behövs tillförlitliga uppgifter om exempelvis ägande av mark, 
planbestämmelser och olika geografiska förhållanden (såsom kommunikationsnät, 
bebyggelse, höjdförhållanden, och vattendrag). Lantmäteriet bidrar till att de 
markpolitiska målen kan förverkligas samtidigt som vår verksamhet är ett viktigt 
instrument för att hantera konflikter om hur mark ska användas.  

Inom bostadspolitikens område borgar Lantmäteriets verksamhet för ett tryggt ägande av 
den egna bostaden och möjliggör finansiering av byggande och förbättringar av bostaden.  

Verksamheten är också grunden för andra viktiga samhällsfunktioner som samhällsskydd 
och krisberedskap samt folkbokföring och statistik. Den utgör även ett viktigt bidrag i 
genomförandet av politiken för global utveckling.  

Lantmäteriets tjänster i form av fastighetsbildning, fastighetsinskrivning och 
informationsförsörjning är således viktiga delar av samhällets grundläggande 
infrastruktur och bidrar till stabilitet i många samhällssektorer, genom säkerhet och 
kända förutsättningar. Verksamheten påverkas av snabb teknisk utveckling och har stor 
betydelse också för näringslivets utveckling, omsättningen på fastighetsmarknaden och 
för kreditväsendet. Internationaliseringen inom området är påtaglig och verksamheten 
påverkas inte minst av olika EU-direktiv.  

#Allmänheten har ett högt förtroende för Lantmäteriet  

För tredje året i rad finns 
Lantmäteriet i toppen på listan över 
allmänhetens förtroende för 
myndigheter. Vi hamnade, 
tillsammans med 
Strålsäkerhetsmyndigheten, på 
andra plats i TNS Sifo:s 
anseendeindex. Endast 
Konsumentverket har högre 
anseende enligt årets undersökning, 
där det totalt ingick 31 myndigheter. 
I diagrammet visas de tio 
myndigheter med högst 
anseendeindex.  

För att bistå allmänheten med god service och stödja Lantmäteriets verksamhet hanterar 
vårt kundcenter allmänhetens frågor via telefon, e-post och chatt. Kundcenter tar emot 
omkring 1000 samtal per dag och cirka 700 mejl och chattmeddelanden per dygn. Vi 
mäter regelbundet kundnöjdhet genom en enkel enkät efter telefonkontakt, där mer än 90 
procent av de som haft kontakt med kundcenter svarar att de är ganska eller mycket 
nöjda med den service de fått.  

Vi mäter även uppklarningsprocent. Syftet med den mätningen är att följa att 
Lantmäteriet ger en hög och jämn servicenivå till allmänheten och avlastar organisationen 
genom att färdigbehandla ärenden och frågor vid första kontakten. Mätningen visar att 
närmare 80 procent av samtalskontakterna inte behöver skickas vidare utan kan avslutas i 
kundcenter. Det medför att organisationen i hög grad kan fokusera på sin 
kärnverksamhet.  

Under 2016 har kundcenter prioriterat arkivfrågor och fastighetsbildningsfrågor med 
syfte att avlasta förrättningsverksamheten. Kundcenter har även utökats med en särskild 
grupp för fastighetsbildningsfrågor. 