#FÖRORD

En stark och oberoende kultursektor är en förutsättning för en välfungerande demokrati. Den 
statliga finansieringen av kulturen skapar förutsättningar för konstnärlig frihet och tillgänglig-
gör kvalitativ konst och kultur till fler. I en digitaliserad tid där människor ofta väljer att ta del av 
åsikter och innehåll som bekräftar deras egen världsbild och där polariseringen i samhället bidrar 
till hot och våld blir det allt viktigare att fler nås av konsten och kulturen. Konstens komplexitet 
kan vara en motvikt till förenklade resonemang. Kulturens möjligheter att skapa sammanhang 
och visualisera berättelser kan ge förståelse för olika perspektiv. 

Under året fördelade Kulturrådet drygt 2,2 miljarder kronor till konstnärlig och kulturell verk-
samhet. Av 7 469 beslutade ansökningar beviljade vi 3 787. Den största andelen medel fördelas 
inom kultursamverkansmodellen till regional kulturverksamhet. För att konsten och kulturen 
ska utvecklas har Kulturrådet även beviljat regionala utvecklingsbidrag till ett hundratal projekt 
runt om i landet under 2017. 

Ökade budgetsatsningar på det fria kulturlivet har lett till att Kulturrådet haft möjlighet att 
bidra till förbättrade produktions- och arbetsvillkor för de fria aktörerna, som länge brottats med 
svag grundfinansiering. Bidragen till det fria kulturlivet är viktiga för mångfalden av uttryck och 
för ökad spridning. Inom flera konstområden är den fria sektorn också avgörande för att området 
ska utvecklas konstnärligt, exempelvis cirkusområdet. Vikten av offentligt stöd för kunskaps-
höjande insatser, förbättrade produktionsvillkor och insatser för att stärka arrangörer framgår 
också av den kartläggning av situationen för den professionella samtida cirkusen som Kulturrådet 
genomförde 2017.

Flera av Kulturrådets uppdrag under 2017 har bidragit till att öka kulturens tillgänglighet och 
angelägenhet för fler. Bland annat har vi inom Kreativa platser fortsatt fördela bidrag till områden 
med socioekonomiska utmaningar. Satsningen Bokstart som syftar till att stärka föräldrar i deras 
roll för sina barns språkutveckling har utvidgats till fler regioner och även kopplats till förskolan. 
Båda dessa satsningar står för att överbrygga klyftor i samhället och skapa möjlighet för fler att 
använda sig av yttrandefriheten.

Yttrandefrihet är grunden för den nationella kulturpolitiken och en utgångspunkt för Kulturrå-
dets verksamhet. Men yttrandefriheten och den konstnärliga friheten hotas också av det stora antal 
trakasserier och hot mot konstnärer som Konstnärsnämnden rapporterar i Konstnärers arbetsmiljö 
(2017). Under året som gått har upprop inom #Metoo presenterat alltför många vittnesmål om just 
sexuella trakasserier inom kultursektorn. Kulturrådet har därför påbörjat ett arbete för att förebygga 
trakasserier och övergrepp och främja en god arbetsmiljö för kulturutövarna. 

Digitaliseringen har öppnat nya möjligheter för att skapa, tillgängliggöra och bevara konst och 
kultur och ändrar förutsättningar och behov för våra användare och för oss som myndighet. Di-
gitalisering har under 2017 varit ett prioriterat område för Kulturrådets verksamhet och kommer 
så vara kommande år med hjälp av vår digitala strategi för 2018–2020. Vi fortsätter vårt arbete för 
att öka myndighetens användarvänlighet. Vi är övertygade om att när fler får möjlighet att ta del 
av kvalitativ konst och kultur bidrar det samtidigt till ett hållbarare samhälle. 


#OM KULTURRÅDET

Kulturrådet är en myndighet under Kulturdepartementet. Vår uppgift är att verka för kulturens 
utveckling och tillgänglighet.1 Det gör vi genom att fördela och följa upp statliga bidrag. Men vi 
stödjer och driver också utveckling genom att sprida information och kunskap på olika sätt. Vår 
utgångspunkt är de nationella kulturpolitiska målen. 

Kulturrådet ska verka för konstnärligt och kulturpolitiskt värdefull utveckling inom 
* teater, dans, musik och annan scenkonst 
* litteratur, kulturtidskrifter, läsfrämjande och bibliotek
* bild och form samt museer och utställningar 
* regional kulturverksamhet
* judiska, romska, samiska folkets, sverigefinska och tornedalska minoriteternas kulturaktörer 
* andra kulturella ändamål

Kulturrådet ska främja konst- och kulturverksamheter, verka för ett ökat internationellt och inter-
kulturellt utbyte och samverkan inom hela kulturområdet. Som sektorsansvarig myndighet har 
Kulturrådet ett särskilt ansvar för att kulturen görs tillgänglig för personer med funktionsnedsätt-
ning. Vi har även ett samlat ansvar för att inom vårt verksamhetsområde främja lika rättigheter 
och möjligheter oavsett sexuell läggning, könsidentitet och könsuttryck. Kulturrådet ska också 
verka för ett jämställt kulturliv som präglas av hög kvalitet och mångfald samt ha ett barn- och 
ungdomsperspektiv i alla delar av verksamheten. Kulturrådet representerar staten i dialogen med 
regioner/landsting och kommuner inom kultursamverkansmodellen och vi administrerar Lit-
teraturpriset till Astrid Lindgrens minne (ALMA).

Runt 80 personer arbetar på kansliet som ligger i Filmhuset på Gärdet i Stockholm. Kulturrådet 
leds av en styrelse vilken utses av regeringen. Generaldirektören ingår i styrelsen och är chef för 
myndighetens löpande verksamhet. För att garantera sakkunskap vid bidragsfördelningen tillsät-
ter styrelsen arbetsgrupper och referensgrupper med kvalificerade ämnesexperter inom de olika 
konstområdena. 