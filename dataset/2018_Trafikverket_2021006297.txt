#Generaldirektören har ordet 

Medborgare och näringsliv är 
beroende av väl fungerande resor 
och transporter varje dag, året 
om. Vi är nu inne i en expansiv
period som till stor del handlar om 
att säkerställa robustheten och 
punktligheten i transportsystemet, 
något som varit i fokus 2018. 
Regeringen beslutade under våren 
om en ny nationell plan, som ger oss 
nya möjligheter att hantera de 
utmaningar som finns inom 
underhållsområdet. Vi förstärker 
därför vår organisation för att klara 
framtida volymökningar. 

#Vårda det vi har 

För att skapa största möjliga samhällsnytta är det centralt att underhålla och vårda våra 
vägar och järnvägar, samtidigt som trafiken störs så lite som möjligt. Detta ställer stora krav 
på planering och framförhållning. Den ökande trafiken på våra järnvägar innebär 
utmaningar i att skapa utrymme för att genomföra nödvändiga åtgärder. Jag kan konstatera 
att det under året varit betydande störningar på framför allt Västra stambanan i samband 
med genomförande av underhållsåtgärder. Vi måste därför fortsätta att utveckla lösningar 
som bättre balanserar produktions- och trafikantperspektiven. I arbetet med att förbättra 
järnvägens punktlighet kommer också ny teknik att spela en viktig roll. Tillsammans med 
tågoperatörer testar vi nu tre olika sensorsystem på tågen för att kunna upptäcka och 
åtgärda fel innan de leder till tågstopp. 

Även det omfattande vägnätet kräver fortlöpande underhåll. Där kan jag känna oro för att 
tilldelningen av medel är låg i förhållande till behoven, särskilt när det gäller det 
lågtrafikerade vägnätet. Det krävs också åtgärder för att anpassa infrastrukturen, så att den 
kan klara den påfrestning som ett förändrat klimat kan medföra. Under 2018 utsattes 
transportsystemet för hårda prövningar med ett djupt snötäcke i norr och därefter en 
mycket varm sommar. De omfattande skogsbränderna var en stor utmaning för hela 
samhället som krävde omfattande insatser. Trafikverket deltog i arbetet på ett förtjänstfullt 
sätt genom bland annat personal- och bandvagnsresurser.  

#Utveckla transportsystemet 

Fyrstegsprincipen är vägledande i vårt arbete med att utveckla transportsystemet. Den 
innebär i korthet att vi stegvis prövar alternativa lösningar innan vi bygger ny infrastruktur. 
Ett exempel på detta är den nya bärighetsklassen BK4 som infördes 1 juli. Den nya klassen 
innebär att det är tillåtet att köra 74-tonslastbilar på cirka 1 200 mil, vilket motsvarar cirka 
12 procent av det statliga vägnätet. Syftet är att effektivisera godstransporterna, bidra till 
klimatmålen och stärka konkurrenskraften för svenskt näringsliv. 

Ett antal investeringsprojekt, både om- och nybyggnation, har färdigställts under året. Till 
exempel Enköping–Simtuna och Alunda–Gimo som byggts om till mötesfria vägar samt nya 
mötesstationer på järnvägssträckorna Kil–Ställdalen och Malmö–Ystad. 

Vi har även byggstartat två stora och viktiga järnvägssatsningar: Västlänken och 
Norrbotniabanan. Västlänken är en järnvägstunnel som ska öka kapaciteten vid Göteborgs 
central, något som är betydelsefullt för såväl det lokala som det regionala och nationella 
transportsystemet. Norrbotniabanan är en ny 27 mil lång kustnära järnväg mellan Umeå 
och Luleå som förbättrar möjligheten att resa och transportera gods i hela landet. 

Innovationsupphandling är ett samlingsbegrepp som innebär att genom upphandling 
möjliggöra och stimulera utveckling, nytänkande och innovationer. Metodiken har använts 
för att bland annat utveckla nya lösningar som kan bedöma tillståndet på de bärlinor som 
håller upp järnvägens kontaktledningar samt teknik som reducerar trafikbuller inomhus.  

För att förbättra trafikinformationen till tågresenärer har vi under året infört Tidigast 
trafikstart. Det innebär att vi sätter en fast prognos för när tågtrafiken tidigast kan vara 
igång efter ett trafikstopp. Tillsammans med järnvägsföretagen får vi därigenom bättre 
möjlighet att planera för en ordnad trafikstart och informera resenärerna. 

#Tillgänglighet i ett hållbart samhälle 

Under 2018 har utvecklingen inom trafiksäkerhet gått åt fel håll. Enligt preliminära 
uppgifter omkom 325 personer i vägtrafiken. Det är 72 fler än 2017. Det visar att de initiativ 
som vi och andra hittills tagit inte varit tillräckliga. Vi behöver därför i samverkan med 
andra aktörer förstärka åtgärder som leder till bättre hastighetsefterlevnad, färre påverkade 
förare och en säkrare miljö för oskyddade trafikanter. Ny digital teknik, till exempel 
geofencing där uppkopplade fordon kan styras på olika sätt, kan också bidra till säkrare 
trafik. I det statliga järnvägssystemet ökade också antalet omkomna. Under 2018 omkom 87 
personer jämfört med 64 under 2017. Vi ser dock positiva effekter där vi genomfört åtgärder 
för att försvåra tillträde till spårområdet.  

Under många år har godkännandegraden för förarprov för personbil sjunkit till följd av att 
allt fler blivande förare inte utbildat sig tillräckligt. Trafikverket har därför tillsammans med 
Transportstyrelsen sett över hela förarutbildningssystemet för behörighet B. Syftet var att 
föreslå regelförändringar för att fler blivande förare ska skaffa sig den kunskap och 
erfarenhet som krävs för att bli trafiksäkra, risk- och miljömedvetna förare. Förändringarna 
ska även leda till att behovet av omprov minskar.  

För att bidra till målen om fossilfrihet har en klimatomställning av Färjerederiets 
fartygsflotta inletts. Under året påbörjades en beställning av fyra nya 60-bilsfärjor för 
trafiken på ostkusten. På västkusten införs elektrisk lindrift på Lyrleden, och i Roslagen 
förbereds övergång till lindrift på Blidösundsleden.  

Omställningen mot fossilfrihet i transportsystemet kräver ny kunskap, utveckling, 
verifiering och demonstration av nya lösningar. Vi har därför etablerat en forsknings- 
och innovationsplattform inom godsområdet, i linje med regeringens godstransportstrategi. 
Satsningen kommer att pågå till 2030 och fokuserar på tre utmaningar: ett mer 
transporteffektivt samhälle, energieffektiva och fossilfria fordon och farkoster samt ökad 
andel förnybara drivmedel. 

#Trafikverket i ständig utveckling 

Trafikverket bygger inte bara vägar och järnvägar. Vi bygger även relationer som ska vara 
baserade på respekt och ansvar. Det är tillsammans med våra leverantörer och 
samarbetspartner som vi ska säkerställa att omvärlden har förtroende för oss. Det är vår 
inställning, och de val vi gör i vardagen som skapar en god och sund kultur. Jag vill särskilt 
lyfta fram vårt kontinuerliga arbete med etik och moral som ska motverka mutor, 
korruption, otillbörliga belöningar och andra oegentligheter.  

Ett annat område som jag anser vara av central betydelse är att Trafikverket ska kunna 
nyttja de möjligheter som digitaliseringen medför. Vi har därför under året förändrat 
organisationen för att stärka vår ledningsförmåga inom digitaliseringsområdet och 
underlätta en mer verksamhetsanpassad utveckling. 

Regeringens bredbandsmål är att 95 procent av alla hushåll och företag ska ha tillgång till 
minst 100 Mbit/s år 2020. Den statliga väginfrastrukturen är en viktig resurs för fortsatt 
fiberutbyggnad, och för att främja bredbandsmålet har jag beslutat att utöka möjligheterna 
att förlägga fiberledningar i vägområdet. Det krävs tillstånd när ledningar ska grävas ner i 
anslutning till väg och våra handläggningstider har varit långa, men under året har tiderna 
minskat avsevärt. 

De volymökningar vi ser framför oss innebär att vi ytterligare måste intensifiera arbetet med 
kompetensförsörjning och kompetensutveckling. Detta är inte enbart en fråga för 
Trafikverket utan för hela branschen. Ett viktigt initiativ inom ramen för 
Järnvägsbranschens samverkansforum är lanseringen av den nya webbplatsen 
järnvägsjobb.se. Den är tänkt som ett nav för allt som handlar om kompetensförsörjning 
inom järnvägsområdet. 

Det krävs bidrag från många för att klara Trafikverkets breda uppdrag. Jag är därför mycket 
glad över medarbetarnas höga engagemang och lojalitet, vilket bekräftas i den 
medarbetarundersökning vi genomfört. Särskilt glädjande är att många vill rekommendera 
Trafikverket som arbetsplats. Resultaten är genomgående höga, vilket visar att vår 
organisation är på väg åt rätt håll. Tillsammans med våra samarbetspartner har vi goda 
möjligheter att ta ytterligare steg mot vår vision – alla kommer fram smidigt, grönt och 
tryggt. 


#Kort om Trafikverket  

Vi arbetar för att skapa tillgänglighet för alla och för hela landet – vår vision 
är att alla kommer fram smidigt, grönt och tryggt. Transportsystemet ska 
vara utformat så, att det är enkelt och säkert att resa och transportera varor, 
och dess klimat- och miljöpåverkan ska vara minimal. 

Trafikverket ansvarar för byggande, drift och underhåll av statliga vägar och järnvägar samt 
för långsiktig planering för hela transportsystemet: vägtrafik, järnvägstrafik, sjöfart och 
luftfart.  

Tillsammans med andra vill vi åstadkomma ett transportsystem som är hållbart. Det betyder 
att vi gör insatser för att transportsystemet ska vara miljöanpassat. Transportsystemet ska 
vara tillförlitligt och det ska bidra till smidiga flöden för resenärer och näringsliv. En viktig 
uppgift är att upphandla trafik i de delar av landet där trafiken inte kan drivas kommersiellt. 
Avtalen inkluderar färja, flyg, tåg och buss och ökar tillgängligheten i hela landet.  

Ingen ska riskera att dö eller skadas allvarligt i trafiken. En framgångsfaktor för 
trafiksäkerhetsarbetet är ett effektivt samarbete mellan myndigheter, organisationer och 
företag. Trafikverket leder samverkan för Nollvisionen. 