#LANDSHÖVDINGEN HAR ORDET 
 
#Länsstyrelsen – en naturlig resurs i länets utveckling 

Länsstyrelsen i Kalmar län fattade drygt 20000 beslut 2016. Vart och ett av detta beslut hade 
något slags påverkan på länets utveckling. Detsamma gäller alla tillsynsärenden vi utförde. En väl 
fungerande länsstyrelse med en effektiv handläggning är därför oerhört viktig. Vår vision är att 
bidra till hållbar utveckling, en god livsmiljö och tillväxt i Kalmar län. Vi vill vara en naturlig 
resurs i länets utveckling. Genom en tidig dialog i våra ärenden bygger vi upp en kännedom om 
länets förutsättningar och behov för att kunna fatta beslut som är ekonomiskt, ekologiskt och 
socialt hållbara. I vårt styrkort är länsnytta ett grundläggande perspektiv – vi vill vara till nytta för 
Kalmar län. Varje år har vi tre fokusområden – tre viktiga frågor för länets utveckling, som 
länsledningen följer extra noggrant. 2016 var de integration, bostadsbyggande och utbetalning av 
EU-stöd. 
 
När det gäller integration så bildades i början av året en ny enhet för social hållbarhet, för 
verksamhetsområdena integration, jämställdhet, kvinnofridsfrågor, ANDT och tillsyn inom 
alkoholområdet. Enheten har ett nära samarbete med länets kommuner i integrationsfrågan. Utöver 
vardagliga kontakter har integrationsråd hållits tre gånger under året. För att lyfta in fler perspektiv 
i länets strategiska integrationsarbete har Länsstyrelsen initierat och bjudit in en referensgrupp av 
nyanlända. Gruppens perspektiv har varit mycket värdefulla för integrationsrådets fortsatta arbete. 
Den interna samverkan har också utvecklats under året, bland annat om bosättning och de globala 
utvecklingsmålen och projektsamverkan inom kulturmiljöområdet för nyanlända entreprenörer. 
 
Inom området bostadsbyggande prioriterade vi under 2016 vår del av planprocessen för bostäder 
för att ännu tydligare bli en medpart i kommunernas planarbete och därigenom öka 
bostadsbyggandet i länet. Länsstyrelsen arbetar sedan flera år efter en arbetsmodell med tidiga 
samråd som bättre ska svara upp mot kommunernas behov av råd och stöd i tidiga skeden. Vår 
förhoppning är att en utökad och tidigare dialog leder till bättre underlag i översikts- och 
detaljplaner och en bättre framförhållning och beredskap för kommunerna. 
 
Gällande EU-stöd kan vi efter en fördröjd start med landsbygdsprogrammet i landet i Kalmar län 
se att ansökningstrycket stadigt ökat och att det fortsatt finns en mycket stor investeringsvilja på 
länets landsbygd. Under 2016 beviljades stöd om sammanlagt ca 131 miljoner, 1800 hushåll fick 
ökad tillgång till fiber och runt 19 000 personer fick en ökad service på landsbygden via stöd till 
bland annat servicebutiker och bensinmackar. Under året betalades 8,6 miljoner ut till genomförda 
investeringar. Nu är trycket stort på utbetalningar efter genomförda investeringar och det finns 
också stora förväntningar på tilldelning av ytterligare medel. När det gäller jordbrukarstöden 
betalade vi under 2016 ut drygt 400 miljoner i länet. Tyvärr lyckades vi inte betala ut så mycket av 
stöden som vi önskade. Anledningen är de problem Jordbruksverket haft med datasystemen sedan 
det nya Landsbygdsprogrammet infördes. Detta är mycket olyckligt för de som drabbas av 
försenade utbetalningar, och för länet, då EU-stöden bidrar till en levande landsbygd, uppfyllande 
av miljömålen och ett långsiktigt hållbart lantbruk. Vi arbetar för att effektivisera vår 
handläggning och påverkar på alla sätt vi kan för att systemen ska förbättras, så att vi kan uppfylla 
målen med utbetalningarna 2017. 
 
#Vattenbrist och långsiktigt tryggad vattenförsörjning. 

Efter flera torra vintrar, den senaste extrem, var grund- och ytvattennivåerna i länet, liksom i stora 
delar av södra Sverige i början av hösten historiskt låga, på sina ställen flera meter under det 
normala. På vissa håll bedöms att det krävs tre normala årsnederbörder för att återställa 
grundvattennivåerna. De klimatanalyser som utförts åt Kalmar län visar att tillfällen med höga 
flöden och översvämningar till följd av skyfall kan komma att öka samtidigt som det kommer att 
bli stor risk för brist på vatten under sommarhalvåret. 
 
Vattenbrist uppstod på Öland redan under våren. Borgholms och Mörbylånga kommuner ställdes 
inför stora utmaningar med att säkra dricksvattenförsörjningen, akut och långsiktigt. En rad olika 
åtgärder vidtogs, som bevattningsförbud och äldre vattentäkter som togs i bruk, en 
informationskampanj med uppmaning till sparsamhet med vatten. Mörbylånga kommun tvingades 
till vattentransporter med lastbil från fastlandet för påfyllnad av de kommunala vattentäkterna. En 
ledning drogs under våren från fastlandet till Öland för vattenöverföring. Sveriges Geologiska 
undersökning (SGU) letade med hjälp av geofysiska flygundersökningar efter nya 
grundvattenförekomster. Borgholms kommun investerade, under året i ett avsaltningsverk. I 
början av hösten blev hotet mot vattenförsörjningen påtagligt i de flesta av länets kommuner och 
en rad olika åtgärder vidtogs, som nya borrhål och ledningar mellan vattentäkter. 
 
Privata fastighetsägare och lantbruk med enskilt vatten drabbades också av vattenbristen genom 
sinande brunnar. Lantbruken, särskilt mjölkgårdar, är mycket vattenberoende. Lantbrukare på 
sydöstra Öland tvingades under sommaren hämta vatten och köra till sina gårdar. Flera lantbrukare 
riskerar att hamna i en mycket svår situation på grund av torka. Många gårdar ligger i områden där 
VA-utbyggnad är avlägsen. Om klimatprognoserna stämmer och vattenförsörjningen inte kan 
lösas hotas företagens fortlevnad och genom detta i förlängningen en levande landsbygd och det 
öppna odlingslandskapet. 
 
Länsstyrelsen sammankallade under sommaren och hösten till regelbundna samverkansmöten med 
kommunerna för att skapa en lägesbild över vattensituationen och planerade och genomförda 
åtgärder. Praktisk samverkan skedde också under våren och sommaren kring vattenbristen på 
Öland, med Borgholms, Mörbylånga och Kalmar kommun i projektet Regional vattenförsörjning. 
Flera gemensamma åtgärder genomfördes, varav vattenledningen över sundet, mätning av 
lantbrukets enskilda brunnar och gemensam kommunikationskampanj var några. 
 
I oktober kom äntligen regnet till länet. På Öland kom det 80-90 millimeter och inom några dagar 
i mitten av månaden svämmade grunda grävda brunnar över. Därmed var den akuta krisen över för 
kommunerna, enskilda hushåll och de lantbrukare som är beroende av egna brunnar. Det är dock 
av stor vikt att samarbetet kring en långsiktigt tryggad vattenförsörjning fortsätter i länet och 
mellan länen.  
 
#Flytt av myndigheten 

Under året genomförde vi flytten från våra lokaler på Malmbrogatan till de nyrenoverade i den 
gamla industribyggnaden Riskvarnen på Regeringsgatan. Planering för flytten har pågått sedan 
2014 och självklart påverkat arbetet under denna tid och allra mest under 2016, då vi jobbat 
intensivt med genomförandet. Syftet och ambitionen med flytten var att få nyinredda, moderna 
och ändamålsenliga lokaler och att sänka vår lokalhyra. De nya lokalerna har öppna, flexibla 
lösningar med modern teknik för kontorsarbetsplatser, samråd, externa och interna möten. Flytten 
är en del i ett mer omfattande utvecklingsarbete vid länsstyrelsen som utgår från länsledningens 
värdegrund, vision och färdplan. Vi hoppas att den nya miljön ska stimulera kreativitet och ett 
effektivt arbete. En risk- och konsekvensanalys av flytten har genomförts i enlighet med 
Arbetsmiljöverkets föreskrifter om systematiskt arbetsmiljöarbete. 