#HAR ORDET 
 
Västernorrland lämnar stora bidrag till Sveriges ekonomi och länet ligger i det nationella 
toppskiktet för bruttoregionprodukt och nettoexport. Länet är ett ledande industrilän inom 
bland annat skog och energi. Här finns också de största klusterbildningarna inom IT, bank, 
pension och försäkring utanför storstadsregionerna. Besöksnäringen är i stark tillväxt med 
destinationer som Höga Kusten. 
 
Demografin i länet visar en ökad andel äldre samt utlandsfödda. Arbetet med mottagande, 
integration och etablering av nyanlända har varit fortsatt högt prioriterat under året. Samtliga 
kommuner i länet tar ett mycket stort ansvar i hela processen från asylboende till integration 
och etablering. För ett län som Västernorrland med minskande befolkning utgör utrikes födda 
en strategiskt viktig förutsättning för en positiv långsiktig utveckling. Länsstyrelsens 
utvecklings- och samordningsansvar har här stor betydelse.  
 
I takt med en ökad internationalisering så är infrastrukturen av stor betydelse. Satsningarna på 
bredbandsutbyggnad i länet har fått ett kraftigt uppsving tack vare projekt Dig 2020. En annan 
viktig faktor är järnvägssystemet där kapaciteten visar sig otillräcklig för enkelspåret Gävle 
och Härnösand med ökade restider som följd. Kommunerna längs med stråket har, 
tillsammans med Region Gävleborg och Landstinget i Västernorrland, bildat ett bolag för att 
kraftsamla för utbyggt dubbelspår. Länsstyrelsen stödjer arbetet som är av stor betydelse för 
hela regionens utveckling. 
 
Länet fortsätter att arbeta för försatt teknisk utveckling av förnybara energikällor bland annat 
från skogsnäringen och utveckling av biobränslen. Dessutom fortsätter utbyggnad av 
vindkraftparker i länet. 
 
Social hållbarhet och god hälsa på lika villkor är en viktig förutsättning för en positiv 
långsiktig utveckling. Ett viktigt arbete fortsätter bland annat inom jämställdhet, 
bostadsförsörjning samt alkohol- och drogrelaterade frågor. Arbetet med bostadsförsörjning 
har intensifierats med ett regionalt nätverk och samarbete för framtagande av regional 
handlingsplan.  
 
Klimatfrågan är på flera sätt aktuell genom ökad kunskapsnivå och en handlingsplan för att 
skydda vårt dricksvatten och ökad beredskap vid riskområden vid skyfall, ras, skred, med 
mera. Länsstyrelsen har i ökad omfattningen övat krisberedskap tillsammans med andra 
samhällsaktörer. Arbetet med skydd av värdefull natur genom avsättning till naturreservat har 
haft fortsatt hög prioritet. Beslut om inrättande av 18 nya naturreservat har fattats. 
Länsstyrelsen är också vattenmyndighet för Bottenhavets vattendistrikt och har med bistånd 
av berörda länsstyrelser tagit fram och förankrat en ny förvaltningsplan för perioden 2016-
2021.  
 
Det är med tillfredsställelse jag konstaterar att vi fortlöpande klarar att kombinera god kvalitet 
i vårt arbete med god service till våra länsbor. Tack vare goda insatser från medarbetare inom 
alla områden är jag stolt över de resultat som redovisas från länsstyrelsens många skiftande 
verksamhetsområden.  


#ORGANISATION 

Länsstyrelsen Västernorrland är organiserad i tio enheter och en ledningsstab. Länsstyrelsen 
är även Vattenmyndighet för Bottenhavets vattendistrikt. Vattenmyndigheten ansvarar för 
förvaltningen av vattenmiljön i distriktet och samordnar miljöarbetet enligt EU:s ramdirektiv 
för vatten. Länsstyrelsen är en enrådsmyndighet med ett rådgivande insynsråd bestående av 
åtta ledamöter.   

För att skapa förutsättningar för en gemensam plattform och tydliggöra vad vi vill uppnå så 
har en vision fastställts för den samlade verksamheten med fem viktiga områden kopplat till 
denna. 
 
”Vi är en utvecklingsinriktad myndighet som bygger ett hållbart samhälle” 
 
*Med hållbarhet menar vi ett samhälle med en positiv utveckling där miljö, tillväxt och goda 
levnadsvillkor går hand i hand. De särskilt viktiga områdena är: 
 
*Helhetsperspektiv - Vår verksamhet genomsyras av helhetsperspektiv. Vi har förståelse för 
vårt samlade uppdrag och hur våra olika expertisområden bidrar till det. 
 
*Kunder och medborgare - Vi är serviceinriktade i våra kontakter. Vi möter våra kunder vid 
rätt tillfälle och på rätt sätt. Det vi levererar är sammanvägt, rättsäkert och håller god kvalitet. 

*Arbetsformer – Våra arbetsformer stimulerar kreativitet, utvecklingsförmåga och samverkan. 
Våra processer är effektiva och säkerställer att den samlade kompetensen i vår verksamhet tas 
tillvara. 
 
*Arbetsplatsen - Vi är ett föredöme vad gäller arbetsmiljö, lika villkor och 
utvecklingsmöjligheter. 