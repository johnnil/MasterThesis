#Rektors förord   

Året på Kungl. Konsthögskolan har dominerats av tre stora omstruktureringsprocesser: skapandet 
av en ny organisation, arbetet med att utveckla en ny vision för de närmaste fem åren och 
förarbetet inför den planerade ombyggnaden av högskolan. Vid sidan av de stora projekten har vi 
inlett flera strategiska utvecklingsprojekt inom utbildning och forskning, och drivit en mängd 
förbättringsarbeten inom förvaltningen. Samtidigt har högskolans reguljära verksamhet pågått 
med undervisning och forskning. Detta trots att vår vardag fortfarande är präglad av att vi hösten 
2016 förlorade närmare en tredjedel av vår verksamhetsyta i en omfattande brand. Mitt första år 
som rektor präglades av att skapa en fungerande infrastruktur och arbetsrutiner för en skola i 
djup kris. Detta år har den dagliga verksamheten stabiliserats och vi har börjat arbeta framåt med 
syfte att genomgående höja kvaliteten i högskolans verksamhet och att skapa framtidens högre 
konstutbildning.  

Den nya organisationen av utbildningen och forskningen beslutades i februari med syftet att 
stärka styrningen av högskolan, skapa tydlighet och transparens kring beslutsgång och 
ansvarsfördelning, skapa förutsättningar för god arbetsmiljö och öka medarbetar- och 
studentinflytande. Målet var ökat samarbete, bättre planeringsprocesser och större möjlighet att 
strategiskt utveckla verksamheten. Förändringen innebär ett utökat delegerat ansvar till 
högskolans områden, tydligare arbetsledning och en breddad ledningsgrupp för högskolan. De 
nya cheferna rekryterades internt och organisationen sjösattes i september. De första 
erfarenheterna är mycket positiva. Vi ser redan nu en större möjlighet att styra och utveckla 
verksamheten såväl som en förbättring av innehållet i undervisningen och av arbetsmiljön. Med 
den nya organisationen får Kungl. Konsthögskolan kraft att fullgöra sitt uppdrag och utvecklas för 
att möta framtidens utmaningar. 

Förra året fattade styrelsen beslutet att vi skulle arbeta för att stanna på Skeppsholmen och hitta 
en lösning på våra lokalbehov genom att bygga om våra befintliga lokaler och om möjligt hyra 
ytterligare lokaler. De specialanpassade lokalerna på Skeppsholmen och det centrala läget i 
närheten av många viktiga konstinstitutioner var avgörande skäl. Arbetet med att skapa 
förutsättningar för detta har varit ett omfattande arbete under året. Tillsammans med 
Fastighetsverket har vi arbetat med förstudien till ombyggnaden som bl. a. behöver ta ställning 
till viktiga verksamhetsfrågor som hur vi använder verkstäder och ateljéer.  

Planen för ombyggnaden är i hög grad avhängig av att högskolan har en vision som pekar ut en 
riktning för dess verksamhet. Därför har arbetet med att arbeta fram en ny vision varit en 
fokalpunkt under hösten. För att skapa engagemang, en bred förankring och att fånga upp goda 
idéer har både studenter och medarbetare deltagit i arbetet. En projektgrupp har stöttat 
ledningen i en övergripande strategisk analys som lutat sig på ett brett material hämtat från 
intervjuer och workshops. Arbetet har varit mycket stimulerande och idérikt och har också 
synliggjort de stora utmaningar som högre utbildning står inför i en förändrad omvärld. 
Riktmärken som vi tagit med oss i utformningen av visionsdokumentet är mer samarbete och 
inkludering i det konstnärliga arbetet, öppenhet och samverkan med omvärlden och ett 
tvärdisciplinärt anslag som breddar konstnärlig verksamhet och dess plats och funktion i 
samhället i stort. 

För att utveckla undervisning och forskning och för att ge inspel till visionsarbetet har vi under 
året startat en rad strategiska projekt. För att förstärka den internationella miljön på skolan och ge 
studenterna nya perspektiv prövar vi att återkommande bjuda in högprofilerade internationella 
konstnärer för att driva nyskapande utbildningsprojekt tillsammans med studenterna. Vi har 
under året också lagt större tyngd vid våra utbildningar för yrkesverksamma konstnärer för att ge 
möjligheter för livslångt lärande och kompetensutveckling. Internationaliseringen av 
utbildningen har också varit ett viktigt mål för strategiska satsningar. Här har vi varit 
framgångsrika i att skapa ett mer internationellt kollegium och en stark närvaro av internationella 
gäster. Vi har också verkat för ett ökat internationellt utbyte genom högskolans närvaro i viktiga 
internationella sammanhang. För att skapa bättre förutsättningar för internationalisering har vi 
också erbjudit medarbetarna kompetensutveckling i engelska. Samverkan med olika aktörer i 
Sverige och ett öppet program av föreläsningar och utställningar har också varit en viktig del av 
både utbildning och forskning. 

Våra studenter och alumner deltar i en mängd viktiga sammanhang både i och utanför Sverige. På 
Modernautställningen som är en viktig återkommande mönstring av det nya svenska konstlivet 
var skolans studenter starkt representerade. Vi ser också att de uppmärksammas i viktiga 
stipendiesammanhang som Beckersstipendiet och Maria Bonnier-Dahlins stiftelse för unga 
konstnärer. Detta är viktigt för våra studenters möjligheter att vara verksamma professionellt som 
konstnärer och är ett kvitto på att vår utbildning håller hög kvalitet och att Kungl. 
Konsthögskolans lärare och studenter är en del i samtidens konstliv. Det ger även kraft till att 
nästa läsår fortsätta det stora arbetet med att bygga framtidens konstutbildning.  


#Några nedslag 
 
#Utbildning 

* Under året har Kungl. Konsthögskolan kallat gästprofessorer som tillför högskolan specifika 
kompetenser på hög nivå. I år gavs särskilt fokus åt ljudkonstfältet. En av världens främsta 
ljudkonstnärer, Susan Philipsz, verkade som gästprofessor under vårterminen. Hon höll i 
en workshop som resulterade i en studentutställning med ljudverk installerade runtom på 
Skeppsholmen. Sedan i september leder den framstående kompositören och 
ljudkonstnären Tarek Atoui en kurs med forskningsinriktning för yrkesverksamma 
konstnärer som med utgångspunkt i ljud som material undersöker relationerna mellan 
rumslighet, komposition och det publika. Kursens slutpresentation kommer att ske genom 
Atouis och studenters medverkan på Venedigbiennalen, den största konsthändelsen i 
världen 2019. Genom att knyta till sig meriterade konstnärer som företräder konstnärliga 
metoder och perspektiv som inte redan finns representerade på skolan både breddas och 
fördjupas utbildningen. Internationella perspektiv och sammanhang tillkommer och 
kunskapsutbyten inom hela skolan sker, vilket möjliggör nyskapande konst och låter 
högskolan och studenterna synas i internationella sammanhang.    
 
* I högskolans internationaliseringsarbete har flera kurser och utbildningar deltagit i 
internationella sammanhang. Kursen Decolonizing Architecture, under ledning av 
professor Alessandro Petti, deltog i juni med en grupp studenter i en av årets största 
konstutställningar, Manifesta 12 i Palermo. Studenter från kursen R-Lab och professor 
Peter Lang deltog i Design Biennial Istanbul. Det samarbete som påbörjades under 
hösten 2017 med Karlsruhe University of Arts Design inom projektet Isotop fortsatte 
under 2018. I början av året reste studenterna och kursansvariga lärare gästprofessor Lina 
Selander och lektor Björn Larsson, till Karlsruhe för studiebesök och ett 
tredagarsseminarium kring atomkraft. Senare under våren gjordes en utställning med 
studenter från Kungl. Konsthögskolan och studenter från Karlsruhe University of Arts 
and Design på R1/KTH i Stockholm.  
 
* Under året inleddes en period av rekryteringar av professorer som kommer att ge resultat 
under 2019. Strax före jul hölls intervjuer och provföreläsningar med finalisterna till en 
professur i fri konst med inriktning mot performance i det utvidgade fältet. Under våren 
tillsattes två lärartjänster. Den brittiska konstnären Nadia Hebson tillträdde ett lektorat i 
måleri och Kristina Janni Ståhl tillträdde en adjunktstjänst i måleriets material.    
 
* Under året har Kungl. Konsthögskolan ingått ett samarbete med Statens konstråd för att 
bidra till fördjupade kunskaper om konst i det offentliga rummet. Det har bland annat 
resulterat i kallandet av konstnären och arkitekten Jonas Dahlberg som gästprofessor i 
offentlig konst. Dahlberg har på senare år haft en framskjuten roll inom den offentliga 
konsten i Norden. Dahlberg utvecklar nu en ny kurs på avancerad nivå för 
yrkesverksamma konstnärer och arkitekter med inriktning på offentlig konst.  
 
* Flera av högskolans alumner har uppmärksammats med utmärkelser och stipendier. Värd 
att nämna är Petra Hultman, som gick ut våren 2017, som fått Beckers Stipendium. Två 
alumner, Liva Isakson Lundin och Linnea Sjöberg, fick ta emot Maria Bonnier Dahlins 
Stiftelses stipendium 2018 och kommer att presenteras i en utställning på Bonniers 
Konsthall våren 2019. På årets upplaga av Modernautställningen, som är en viktig 
återkommande mönstring av det nya svenska konstlivet, var skolans studenter starkt 
representerade. En av utställningens curatorer, Santiago Mostyn, är också alumn. Från 
kungens hand tilldelades alumnen och tidigare doktoranden Simon Goldin det nyligen 
instiftade Bernadottestipendiet. Niki Lindroth von Bahr, som tog sin masterexamen 
2016, har mottagit över hundra priser på internationella filmfestivaler för sin film och sitt 
examensarbete Min börda. Anna Odell, som tog sin masterexamen 2014, regisserade 
långfilmen X & Y på biograferna i november. De två alumnerna Axel Petersén och Måns 
Månsson regisserade långfilmen På toppen av ingenting. Bland de många exemplen på våra 
alumners arbeten under året kan nämnas Ann-Sofie Sidéns visuella gestaltning av operan 
Tristessa efter Angela Carters roman och Tamara Henderson, som hade världspremiär på 
sin film Out of Body på Tate Modern i London. Som en gåva till Finland för att fira 
nationens hundraårsjubileum, skänkte den svenska staten verket Free Fall av alumnen 
Anna Uddenberg, som tog sin masterexamen 2011. Den kinestetiska utomhusskulpturen 
avtäcktes och sattes i rörelse på Hanaholmen av Sveriges statsminister Stefan Lövén och 
Finlands statsminister Juha Sipilä. 

#Forskning 

* I början av året arrangerades traditionsenligt en forskningsvecka där konstnärliga 
forsknings- och utvecklingsprojekt presenteras i samtal, utställningar och presentationer 
med tematik Transitions and Transformations. Sammanlagt hade forskningsveckan ca 700 
besökare och ett tjugotal presentationer ingick med doktorander från KKH, 
externfinansierade forskare, KFoU-projektledare, samt inbjudna externa gäster. Inom 
ramen för forskningsveckan hölls även en paneldebatt runt ämnet #metoo inom 
utbildning och konstnärlig forskning. 
 
* Inom ramen för det pågående samarbetet med Statens konstråd har Kungl. 
Konsthögskolan och Statens konstråd tillsammans med ARKDES arrangerat den 
välbesökta nordiska forskningskonferensen Researching Public Art i högskolans lokaler.  

* Under hösten mottog Kungl. Konsthögskolan det glädjande beskedet att ett nytt externt 
forskningsprojekt om tre år beviljats stöd från Vetenskapsrådet; Petra Bauer, Looking for 
Jeanne. 