#Generaldirektörens kommentar

Brottsoffermyndigheten har under 2017 fortsatt att visa goda resultat 
och myndighetens arbete med att sprida information, kunskap och 
forskningsresultat når allt fler. Såväl arbetet med jämställdhetsintegrering 
som fördelningen av gemensamma kostnader på myndighetens olika 
verksamhetsområden får ett tydligare genomslag i årsredovisningen. 

Att bestämma och betala ut brottsskadeersättning är 
Brottsoffermyndighetens största verksamhetsgren. 
Under handläggningen kommer vi i direkt kontakt 
med de som utsatts för brott och ersättningen fyller 
en viktig funktion som bidrar till upprättelse. Antalet 
inkomna ärenden har ökat försiktigt i förhållande 
till närmast föregående år. Avgjorda ärenden under 
året ligger i en nivå jämförbar med tidigare år, 
bortsett från närmast föregående år då en betydande 
avarbetningsinsats medförde ett stort antal avgjorda 
ärenden och en hög utbetalningsnivå. Trenden 
med en vikande lagföring inom rättsväsendet visar 
sig även i vår verksamhet då myndigheten i större 
utsträckning än tidigare fattat beslut med nedlagda 
förundersökningar som underlag. För 2017 ser 
myndigheten en minskad andel bifall på ansökningar 
om brottsskadeersättning jämfört med föregående år 
och även en minskad nivå på totalt utbetald ersättning. 

Av de som sökt ersättning och fått beslut under året är 
49 procent kvinnor och 51 procent män. När det gäller 
beslut om livränta är kvinnor överrepresenterade. 
Det handlar inte om fler än 47 personer totalt men 
60 procent, 28 av dessa, är kvinnor som inte längre på 
grund av effekterna efter brottsutsatthet har möjlighet 
till en tryggad försörjning genom egen arbetsinkomst. 
Brottsskadeersättningen i form av livränta får en 
väsentlig betydelse för deras försörjning.

Under året har barns rättsliga ställning och 
möjligheten för barn som bevittnat brott mellan 
närstående att få brottsskadeersättning varit ett 
fokusområde för myndigheten. Antalet ansökningar 
gällande barn som bevittnat brott har också ökat 
påtagligt under 2017. Ökningen kan direkt kopplas till 
det mediala genomslag som myndighetens arbete med 
att lyfta barns rättsliga ställning fått, såväl i samband 
med genomförda seminarier under Almedalsveckan 
som i uppföljande rapportering under tidig höst. 

Det är glädjande att kunna konstatera att ärende­
balansen på brottsskadeenheten, som innehåller såväl 
ärenden under pågående beredning som ärenden 
färdiga för avgörande, nu ligger på en rationell nivå. 
Våra handläggningstider har förbättrats avsevärt 
och låg vid årets slut på endast 49 dagar samtidigt 
som myndigheten behållit en hög servicenivå mot 
sökandena. 

Brottsoffermyndigheten har även i uppdrag att bedriva 
regressverksamhet mot kända gärningspersoner. 
Antalet aktiva ärenden hos regressenheten ökade 
påtagligt under 2017 och uppgick vid årets slut till 
drygt 41600 ärenden. Den stora ökningen kan även 
den härledas till balansavarbetningen av ärenden 
gällande brottsskadeersättning som genomfördes 
2016 eftersom dessa ärenden utgör underlag för 
regressverksamheten. De betalningsansvariga 
gärningspersonerna är till 92 procent män. Trots att 
möjligheten till kvittning halverats såväl vad gäller 
antalet fall som vad gäller belopp i förhållande till 
föregående år så har intäkterna till staten genom vår 
regressverksamhet glädjande nog ökat och uppgick för 
året till mer än 32 miljoner.

Brottsofferfonden är en efterfrågad finansiär för 
ideella organisationers brottsofferinriktade projekt. 
Under 2017 har en översyn av verksamhetsstöden 
till de lokala brottsofferjourerna genomförts vilket, 
med något undantag, kommit att medföra en ökad 
nivå på bidragen. Vår förhoppning är att det utökade 
stödet till de lokala brottsofferjourerna ska ge än 
bättre förutsättningar för deras brottsofferstödjande 
verksamhet. Inom ramen för Brottsofferfondens 
finansiering av viktimologisk forskning har under 
året intressanta forskningsprojekt om bland annat 
förbättrad kvalitet på polisförhör med förskolebarn, 
trakasserier och kränkningar i skolan, våld i ungas 
nära relationer samt forskning med olika perspektiv på 
brottsofferstödet fått bidrag. 

Brottsoffermyndighetens kunskapscentrum har under 
året hållit egna arrangemang, drivit regeringsuppdrag 
och deltagit inom nationell och internationell 
samverkan. Myndigheten når med sin kunskap ut till 
allt fler och vi arbetar mer proaktivt i aktuella frågor 
som rör vår verksamhet. Brottsoffermyndighetens 
webbplatser har under året haft drygt 470000 besök, 
en ökning med mer än 30 procent. Dessa besök, 
men även de behov som identifierats inom ramen 
för det under året avrapporterade uppdraget gällande 
ett bättre digitalt bemötande av brottsutsatta, pekar 
på ett fortsatt stort informationsbehov. Det omfattar 
kunskap om vad som är brott, hur brott påverkar och 
vilka rättigheter och möjligheter till skydd som finns. 
För att skapa en möjlighet att ta fram en ny webbplats 
med behovsanpassad information för brottsoffer 
har myndigheten under året sökt och beviljats ett 
projektbidrag från EU:s fond för inre säkerhet. 
Detta arbete kommer att bedrivas parallellt med de 
regeringsuppdrag som myndigheten har.

Brottsoffermyndigheten kan visa goda resultat och 
ser fram mot ett nytt verksamhetsår med goda 
förutsättningar att utveckla arbetet för att stärka 
brottsoffers rättigheter, behov och intressen. 