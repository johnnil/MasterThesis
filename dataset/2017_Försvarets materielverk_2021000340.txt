#Generaldirektören har ordet 
 
FMV:s arbete för att uppfylla kravställningarna i den försvarspolitiska inriktningen om att stärka förmågan under 
kris och under höjd beredskap har varit ett prioriterat fokus under året och fortsätter under 2018.  
 
#Högre beredskap 

FMV:s personal krigsplaceras inom ramen för den allmänna tjänsteplikten och samtliga medarbetare har fått 
skriftligt besked. Myndigheten har upprättat ett beredskapsplanverk och arbetet med det, liksom med 
produktionsplanen för höjd beredskap, har fortsatt. Även arbetet med att analysera och förändra avtalen med 
leverantörerna för att öka försörjningstryggheten vid högre beredskapsgrader har fortsatt under året. 
Säkerhetsskyddsutbildning har genomförts med samtliga chefer och koncentrerad utbildning har genomförts 
med huvuddelen av medarbetarna vid FMV. 
 
#Förändringar 

I budgetpropositionen för 2018 och i efterföljande regeringsbeslut angavs vidare beslut om förändringar med 
anledning av förslagen från Materiel- och logistikutredningen i betänkandet Logistik för högre försvarsberedskap. För 
FMV:s del innebar förslagen i betänkandet bland annat att ett omfattande arbete igångsattes under våren för att 
skapa beredskap och förbereda verksamhetsövergångar till Försvarsmakten och övertagande av ansvaret för 
materielinvesteringsanslaget från och med 1 januari 2019. Regeringen har också tillsatt en utredning av det 
fortsatta upphandlings- och vidmakthållandeansvaret, mot bakgrund av bland andra FMV:s remissynpunkter på 
Materiel- och logistikutredningens förslag.  
 
FMV:s uppdrag kommer till delar att förändras från den 1 januari 2019. Därför har ett utvecklingsarbete 
igångsatts baserat på erfarenheterna från de gångna åren. Uppdragen är att söka skapa enklare och tydligare 
gränsytor och arbetssätt såväl mellan FMV och Försvarsmakten som inom FMV, etablera ändamålsenliga IT-
system som baserar sig på standardlösningar och genom utvecklade styrnings- och ledningsförhållanden 
åstadkomma en tydligare organisation. 
 
#Produktionen 

Produktionen och leveranserna till Försvarsmakten har under 2017 i stort gått enligt plan. 
Försvarsmakten har fått viktiga leveranser av materiel och tjänster som personlig utrustning och 88 000 par 
marschkängor, fartyg som Carlskrona och Koster, sensorer och sambandsmateriel. Nya lastbilar, den sista av 
totalt 18 beställda Helikopter 14 är levererad till Försvarsmakten, liksom nya informationssystem till Hemvärnet. 
Vidsels nya flygledartorn är invigt. 
 
Flera nya stora kontrakt är tecknade, bland annat för ny sjömålsrobot till JAS 39E och till fartyg, nytt 
signalspaningsfartyg, uppgradering av två äldre korvetter och anskaffning av nya stridsbåtar. Arbetet med att 
anskaffa nytt medellångräckviddigt luftvärnssystem har inletts.  
 
FMV har även svarat upp mot en ökad förbandsverksamhet, vilket i år också har inneburit 
krigsförbandsövningen Aurora. Här är det på sin plats att särskilt framhålla det arbete som FMV:s 
verksamhetsområde Förråd, service och verkstäder utfört. 
 
Det ekonomiska resultatet för 2017 är bättre än föregående år och även här ska rationaliseringsarbetet inom 
verksamheten för förråd, service och verkstäder framhållas. Kostnaderna för Försvarsmakten har därmed kunnat 
sänkas under löpande budgetår. En av FMV:s utmaningar under året har varit möjligheterna att rekrytera nya 
medarbetare, sett till konkurrensen på marknaden, vilket till delar har inneburit en stor belastning på befintliga 
medarbetare. 

Sammantaget har 2017 inneburit ett stort förändringstryck på myndigheten. Min bedömning är att FMV ändå har 
levererat i stort enligt plan och produktionen medfört ett gott ekonomiskt resultat. 


#Om FMV   

Försvarets materielverk har regeringens uppdrag att leverera försvarslogistik genom att utforma och förse det 
svenska försvaret med försvarsmateriel och logistiktjänster. FMV utgör en civil och uppdragsstyrd myndighet 
med militära uppgifter inom totalförsvaret under Försvarsdepartementet och samarbetar med ett flertal aktörer 
inom försvarsområdet, både inom Sverige och internationellt.  
 
FMV:s kompetens inom teknik, affärer, juridik och projektledning bidrar till att leverera långsiktigt hållbara 
lösningar till myndighetens alla kunder för deras behov av försvarslogistik. 
 
#FMV:s målbild  

FMV:s vision är att kunna erbjuda en effektiv försvarslogistik, när och där den behövs, utifrån det uppdrag 
regeringen gav FMV 2012. Uppgifterna att svara för den samlade materiel- och logistikförsörjningen till 
Försvarsmakten medför att myndigheten har ett brett verksamhetsansvar. I nära samarbete ska FMV utforma, 
upphandla och tillhandahålla såväl materiel som tjänster till Försvarsmakten och andra kunder inom 
myndighetens ansvarsområde.  
 
FMV har arbetat vidare med myndighetens utveckling utifrån den av myndighetens styrelse och inför 2017 
fastställda målbilden samt regeringens beslut 2015 om en ny inriktning för perioden 2016-2020. De tre 
perspektiven förmåga att leverera, förmåga att ställa om och förmåga till myndighetsförvaltning utgör övergripande 
målsättningar och grund för de prioriterade mål som ska säkerställa att FMV kan fullfölja sitt uppdrag:  
 
FMV ska leverera en sammanhållen och kostnadseffektiv försvarslogistik som kan möta de operativa behoven 
med hög affärsmässighet, i rätt tid, i alla beredskapsnivåer genom 

* Effektivare leverans, drift och underhåll med kunden i centrum 
* Utveckla den goda affären och strategiskt inköp 
* Förbättra Försvarsmaktens möjlighet att göra bra val av försvarslogistik ur ett livscykelperspektiv 

FMV ska möta förändrade krav och behov genom 

* Mer effektiv omställning och förändring 
 
FMV ska utveckla förmåga till myndighetsförvaltning genom  

* Säkerställd regelefterlevnad 
* Ökad effekt av styrningen 
* Ekonomi i balans 
* Att vara en attraktiv arbetsplats med rätt kompetens 
 
FMV:s värdegrund bildar fortsatt en utgångspunkt för myndighetens agerande, prioriteringar och beslutsfattande, 
och ska vägleda organisationen att på daglig basis driva verksamheten framåt. 

* Vi skapar nytta – nytta för kund genom att noggrant överväga kostnader och besparingar genom att 
leverera i tid, till rätt kostnad och kvalitet samt genom strävan att bli bättre. 

* Vi gör det möjligt – kunskap och förståelse för kunderna, deras verksamhet och behov bidrar till helhet 
och proaktivt agerande för utveckling av FMV och medarbetare. 

* Vi bygger förtroende – attityder och arbetssätt präglas av tillit, kompetenta leveranser och en effektiv och 
rättssäker myndighet. 


#Organisation 

FMV är en styrelseledd myndighet. Styrelsens uppgift är att inför regeringen ytterst ansvara för verksamheten 
samt fatta beslut om myndighetens övergripande organisation, årsredovisning och verksamhetsplan samt 
beloppsmässigt stora investeringar för myndigheten. Styrelsen ska även fatta beslut i ärenden av principiell 
karaktär eller av större betydelse. 

FMV:s generaldirektör och överdirektören leder myndigheten med stöd av en ledningsstab med ansvar för den 
övergripande styrningen och samordningen av verksamheten och dess planering respektive uppföljning av 
produktionen inom FMV. Leveranserna av försvarslogistik till FMV:s kunder genomförs av sex 
verksamhetsområden med ansvar för att leda FMV:s system- och produktionsledning, svara för anskaffning och 
logistikproduktion, bedriva uppdrag och verksamhet inom området förråd, service och verkstäder, genomföra 
test och evaluering, sammanhålla produktionen för Gripen, samt svara för det kommersiella stödet vad gäller 
marknad och inköp. Centrala stabsfunktioner ansvarar för FMV:s arbete med ekonomi, HR, information, IT, 
juridik och säkerhetsskydd samt de administrativa uppgifter som utgör ett gemensamt stöd för FMV och 
genomförandet av myndighetens verksamhet.  
 
Generaldirektören har stöd av ett forum för verksamhetsövergripande frågor, vilket samlar alla direktunderställda 
chefer i en ledningsgrupp för FMV, och ett forum för de chefer som företrädesvis verkställer FMV:s produktion 
till Försvarsmakten.  
 
Inom ramen för FMV:s verksamhet och ansvar finns såväl en funktion för beredskaps- och insatssamordning 
dygnet runt som en säkerhetsskyddschef, som rapporterar direkt till generaldirektören i enlighet med 
säkerhetsskyddsförordningen. Under året har FMV förstärkt ansvarsfördelningen för säkerhetsskyddsarbetet 
inom myndigheten. 
 
FMV:s samverkan med Försvarsmakten och Regeringskansliet (Försvarsdepartementet) sker genom särskilt 
inrättade mötesfora och på regelbunden basis.  