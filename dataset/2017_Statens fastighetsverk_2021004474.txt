#GENERALDIREKTÖRENS KOMMENTAR 

Hållbar förvaltning och utveckling av fastigheter är komplexa uppgifter som Statens fastighetsverks 
(SFV) medarbetare utför varje dag. Under 2017 har den dagliga kärnverksamhetens viktiga insatser 
delvis hamnat i skymundan på grund av den mediala granskning och uppmärksamhet som följde av 
att misstankar om oegentligheter inom myndigheten uppdagades. Händelsen påverkade också 
förtroendet för SFV. Därför har det arbete som medarbetarna utfört under året varit extra värdefullt. 
Inte minst genom den dagliga driften av fastigheterna och en nära dialog med hyresgäster och 
samarbetspartners – att i vardagen leva upp till uppdraget om att vara en effektiv fastighetsförvaltare 
och en serviceinriktad hyresvärd. 

För Statens fastighetsverk är hållbarhet ur alla aspekter en naturlig del av verksamheten. I SFV:s 
strategi för hållbart skogsbruk, som beslutades i slutet av 2016, är visionen ett skogsbruk med största 
möjliga samhällsnytta. Arbetet med att nå visionen sker stegvis och innebär att SFV, på de 866 000 
hektar produktiv skogsmark som förvaltas, balanserar och tar hänsyn till bland annat naturvård, 
rennäring, friluftsliv, klimatnytta och ekonomi.  

En aktuell fråga är miljö- och energiarbetet som blir alltmer viktigt för att klara de övergripande 
klimatmålen och det gläder mig att den senaste tillbyggnaden för regeringskansliet i kvarteret Loen 
certifierades med betyget silver enligt miljöklassificeringssystemet Miljöbyggnad. I höstens 
budgetproposition fick SFV ett extra anslag för bidragsfastigheter till utökad installation av solceller. 
Även utomlands står energibesparing högt på agendan. I Riyadh, Saudiarabien, har en ny 
solcellsanläggning byggts med en beräknad produktion på 140 000 kWh per år.  

Ett bra exempel på respekt för ursprunget och förmågan till nyskapande är den omfattande renovering 
av Nationalmuseibyggnaden där SFV inom kort lämnar tillbaka nyckeln till Nationalmuseum. Det 
känns fantastiskt att kunna lämna över en så storslagen och tekniskt avancerad fastighet som 
samtidigt är värdigt välbevarad. Att intresset för den nyrenoverade byggnaden är stort, visades under 
Hemliga rum special då över 3500 besökare tog den unika chansen att besöka museibyggnaden 
innan konsten flyttar in.  

Uppsala Universitetshus har upprustats och anpassats till moderna krav, för Härnösands residens har 
en omfattande fasadrenovering utförts och för Skissernas museum i Lund har SFV genomfört en 
tillbyggnad som tilldelades arkitekturpriset Kasper Salin-priset. På Djurgården i Stockholm pågår 
arbetet med uppförande av minnesvården efter flodvågskatastrofen i Sydostasien som invigs under 
2018. Arbetet sker i samarbete med Statens konstråd och efter att arkitekttävlingen avgjorts är nu 
uppförandet i full gång. Under hösten planterades över 80 000 blomsterlökar på platsen.  

Tillgängligheten till SFV:s fastigheter är en ständigt aktuell och angelägen fråga. Exempel på åtgärder 
som genomförts under 2017 är tillgänglighetsanpassningar av entrén till caféet och teatern i Karlsborg, 
ny ramp och entrélösning till Sjöhistoriska museet i Stockholm samt av entré och aula i 
Universitetshuset i Uppsala i samband med restaureringen. Utomlands har anpassningar genomförts i 
Harare, Zimbabwe, och Lusaka, Zambia. Tillgängligheten till marker har förbättrats genom cykel- och 
vandringsleder på Lovö, Ekerö kommun och i Bogesund, Vaxholms kommun.  

Kulturarvets värden måste hela tiden diskuteras. Det aktualiseras bland annat i Utredningen om 
bostadsbyggande på statens fastigheter, där syftet är att initiera förhandlingar mellan staten och 
kommunerna för att hitta fler möjligheter att bygga bostäder på statlig mark. Kommunernas behov av 
bostäder ökar, men det innebär svåra avvägningar när också andra värden står på spel. För 
jordbruksegendomar med kungsgårdar består värdet till stor del av att de är helhetsmiljöer bestående 
av byggnader, jord, skog och ibland vatten för fiske eller andra produktionsmöjligheter. Att både 
beakta kulturarvet och det ökande behovet av bostäder och hitta lösningar i varje enskilt fall, är och 
kommer att vara, en intressant och viktig uppgift att hantera.  

SFV är en stor beställare av varor och tjänster vilket innebär att det är extra viktigt att vara en god 
beställare. Offentlig upphandling är ett strategiskt verktyg för en god affär och under året har SFV 
arbetat med att utveckla arbetet med inköp, allt från behovsanalys till avtalsuppföljning. Den interna 
upphandlingsprocessen har färdigställts och utbildning av alla medarbetare har påbörjats 
och fortsätter under 2018. Vid gemensamma inköpsbehov sker samarbete med andra myndigheter, till 
exempel har ramavtal för el-materiel upphandlats i samarbete med Fortifikationsverket och 
Försvarsverkets materielverk. Det kunde glädjande nog också konstateras att enligt 
Ekonomistyrningsverkets senaste mätning är SFV bäst inom staten på att lägga elektroniska 
beställningar och har även en jämförelsevis hög andel fakturor som är matchade mot beställning. 

Inom myndigheten har arbetet med god intern styrning och kontroll samt den statliga värdegrunden 
prioriterats. Det långsiktiga arbetet med att ännu tydligare verka för att den statliga värdegrunden 
efterlevs och är en del av myndighetens vardag fortsätter under 2018.  


#Statens fastighetsverks uppdrag 

SFV:s uppdrag är att förvalta en del av statens fastigheter så att en god resurshushållning och en hög 
ekonomisk effektivitet uppnås samtidigt som myndigheten bidrar till ett hållbart byggande och en 
hållbar förvaltning. På uppdrag av regeringen genomför SFV nybyggnationer, ombyggnationer och för 
statens räkning förvärv och avyttring av fast egendom. Myndigheten har även i uppdrag att förvalta ett 
antal stiftelser och testamentsmedel. 

De fastigheter SFV ansvarar för är sådana som 

* staten långsiktigt behöver för speciella ändamål
* är av stort kulturhistoriskt värde och för vilka staten har ett särskilt ansvar
* under århundraden tillhört kronan
* har donerats till staten.

SFV förvaltar ca 2 300 fastigheter med en total areal som motsvarar närmare en sjundedel av 
Sveriges markyta. På dessa fastigheter finns ca 3 000 byggnader, varav en stor del är kulturhistoriskt 
värdefulla byggnader och miljöer. Byggnaderna och miljöerna är en del av det alla i Sverige äger 
gemensamt genom staten.  

Fastigheterna består bland annat av 

* de kungliga slotten med tillhörande parker och delar av Djurgårdsmarken
* residens, fästningar och monument
* regeringsbyggnader, Riddarholmen, Skeppsholmen, statliga musei- och teaterbyggnader
* renbetesfjäll i Jämtlands län och rennäringens åretruntmarker väster om odlingsgränsen i Västerbottens och Norrbottens län
* statligt ägda öar, holmar och skär med fyr- och lotsplatser samt jord- och skogsegendomar i södra och mellersta Sverige
* Sveriges ambassader och andra statliga byggnader i utlandet i ett 60-tal länder.