#Generaldirektören har ordet

Under det gångna året har vi på IVO bland annat genomfört fler 
egeninitierade tillsynsinsatser, ökat produktionen 
inom tillståndsprövningen, fortsatt att minska 
ärendebalanserna för anmälningar enligt lex Maria 
och lex Sarah och utvecklat e­tjänster. 

2017 har även varit ett år då vi har genomfört 
omfattande rekryteringar till följd av höjt anslag och 
tillfälliga resurser. En omvänd situation jämfört med 
året dessförinnan då myndigheten bedrev ett omställ­
ningsarbete för att anpassa verksamheten till ett lägre 
anslag. Rekryteringsarbetet under 2017 har såklart 
tagit sin tid i anspråk. Introduktionen av våra nya 
medarbetare har också tagit resurser i anspråk. Trots 
detta har handläggningen bibehållits på en god nivå. 

Vi har fortsatt att minska ärendebalanserna 
för anmälningar enligt lex Maria och lex Sarah. Vi 
bedömer att dessa ärendebalanser nu har närmat sig 
en rimlig nivå utifrån inflöde och handläggningstid. 
Ett ökat inflöde av enskildas klagomål på hälso­ och 
sjukvården har resulterat i högre ärendebalans för det 
ärendeslaget. Sedan den 1 januari 2018 har nya regler 
trätt i kraft kring hanteringen av dessa klagomål. Det 
innebär att det i första hand ska vara vårdgivarna som 
tar emot och bemöter klagomål från patienter och an­
höriga. Vi ska endast utreda de allvarligaste ärendena. 
Under 2017 har vi därför genomfört förberedelser för 
det nya regelverket bland annat i form av nya bedöm­
ningsstöd. 

Vad gäller tillståndsprövningen konstaterar vi 
att det är ett område som det alltmer riktas förslag 
kring. Från april 2017 har också nya tillståndsplikter 
tillkommit. Detta i kombination med att antalet 
överklaganden har ökat har bidragit till ett fortsatt 
högt antal registrerade ärenden under året. Hand­
läggningen inom tillståndsprövningen har trots 
ständiga förändringar ökat och ärendebalanserna 
minskar nu i jämförelse med 2016. Antalet avslutade 
ärenden har ökat med cirka 30 procent från 2015 till 
2017. Ökningen beror både på resurstillskott och på 
effektiviseringar av handläggningen. 

För att skapa en effektivare tillståndsprövning 
såväl som tillsynsverksamhet bedriver vi ett lång­
siktigt strategiskt utvecklingsarbete. Under året har 
en e­tjänst för tillståndspliktiga verksamheter 
inom socialtjänstlagen och lagen om stöd och 
service till vissa funktionshindrade utvecklats. Vi 
arbetar också med att utveckla den e­tjänst för anmälan 
enligt lex Maria som togs fram under 2017. Vi har ytterligare 
utvecklat myndighetens informationshantering där 
fler kärnprocesser har informationsmodellerats. Vi har 
också tagit fram ett informationshanteringssystem 
särskilt för verksamhetsuppföljning. Inom ramen för 
utvecklingsarbetet lanserade vi i början av 2017 en 
anpassad webbplats för barn och unga. Där finns även 
tidigare framtagna informationsfilmer. Webbplatsen 
och filmerna är översatta till 14 språk.  

Utöver utvecklingsarbetet och ärendehandlägg­
ningen vill jag slutligen belysa att vi under det gångna 
året har genomfört fler egeninitierade tillsynsinsatser 
i jämförelse med föregående år. Inom de nationellt 
samordnade tillsynsinsatserna har vi granskat 
verksamheter inom områden som i sin tur baseras på 
den omvärldsbevakning och riskanalys som vi gjorde 
2016. Sammantaget är det glädjande att vi har haft 
möjligheten att genomföra fler tillsynsinsatser än 
föregående år som fokuserar på risk. Det vill säga att 
vi har riktat fler tillsynsinsatser där vi har en indika­
tion på förhöjd sannolikhet att enskilda eller grupper 
av patienter eller brukare drabbas av kvalitetsbrister, 
vårdskador eller missförhållanden. På detta sätt gör vi 
mest nytta för dem vi finns till för, patienter och bru­
kare. Ett stort tack till alla engagerade och skickliga 
medarbetare som har bidragit till detta likväl som till 
utvecklingsarbetet och ärendehandläggningen! 


#Detta är inspektionen för vård och omsorg 

#Vårt uppdrag

IVO:s främsta uppgift är att svara för tillsyn och tillståndsprövning inom hälso­ och sjukvård och därmed 
jämförlig verksamhet, socialtjänst och verksamhet enligt lagen (1993:387) om stöd och service till vissa 
funktionshindrade (LSS). Tillsynsuppdraget omfattar även handläggning av anmälningar, till exempel 
enligt lex Sarah och lex Maria, enskilda personers klagomål på hälso­ och sjukvård och socialtjänst samt 
kommunernas skyldighet att rapportera ej verkställda beslut. IVO ansvarar också för register över verksam­
heter inom hälso­ och sjukvård och socialtjänst som myndigheten har tillsynsansvar över.

IVO finns till för vård­ och omsorgstagarna och syftet med verksamheten är att genom tillsyn och till­
ståndsprövning bidra till en vård och omsorg som är säker, har god kvalitet och bedrivs i enlighet med lagar 
och andra föreskrifter. Vår vision är att vi har koll, att vi skapar lärande och att vi gör vården och omsorgen 
säkrare och bättre. Den lagstiftning som styr vår verksamhet är i huvudsak PSL (2010:659), SoL och LSS.

#IVO:s organisation

IVO är en enrådighetsmyndighet som leds av en myndighetschef. Vid myndigheten finns ett insynsråd 
som har till uppgift att utöva insyn och att ge generaldirektören råd. Ledamöterna utses av regeringen och  
generaldirektören är ordförande i insynsrådet. Utöver generaldirektören har insynsrådet haft åtta leda­ 
möter under 2017 och fyra möten har genomförts. Därtill finns en internrevision som leds av en intern­ 
revisionschef.

IVO:s verksamhet bedrivs vid två myndighetsövergripande avdelningar och vid avdelningen för till­
ståndsprövning i Stockholm samt vid sex regionala tillsynsavdelningar runt om i landet. Sammanlagt har 
IVO cirka 740 anställda1. 

#EN REGIONALISERAD TILLSYNSVERKSAMHET 

Tillsynsverksamheten bedrivs vid sex regionala avdelningar som är placerade i Umeå (nord), Örebro (mitt), 
Stockholm (öst), Jönköping (sydöst), Göteborg (sydväst) och Malmö (syd). Samtliga regionala avdelningar 
ansvarar för:

* tillsyn över verksamheter inom hälso­och sjukvården och socialtjänsten
* tillsyn över legitimerad personal, inklusive anmälningar till Hälso­och sjukvårdens ansvarsnämnd 
(HSAN) angående återkallelse av legitimation och annan behörighet
* hantering av klagomål och anmälningar, såsom enskildas klagomål mot hälso­och sjukvården och social­ 
tjänsten samt anmälningar enligt lex Sarah och lex Maria.

På de regionala avdelningarna finns också stödfunktioner såsom jurister, registratorer och kommunikatörer.

#CENTRALISERAD VERKSAMHET VID DE REGIONALA AVDELNINGARNA 

Viss verksamhet på IVO är centraliserad och hanteras på en av de regionala avdelningarna för hela myndig­
hetens räkning:

* På den regionala avdelningen i Stockholm (öst) hanteras samtliga ärenden som rör förstöring av  
patientjournaler, samordning angående medicintekniska produkter och av apotekstillsyn samt tillsyn 
och arbete i övrigt kopplat till blod­och vävnadsverksamhet. Där finns även myndighetens upplysnings­
tjänst som besvarar frågor och vägleder såväl privatpersoner som yrkesverksamma inom vården och 
omsorgen. I slutet av 2017 fattade myndighetsledningen beslutet att tillsynens lämplighetsprövning ska 
centraliseras till avdelning öst. 

* Den regionala avdelningen i Örebro (mitt) hanterar handläggningen av överflyttning av ärenden mellan 
kommuner enligt socialtjänstlagen.

* Den regionala avdelningen i Malmö (syd) har ett nationellt samordningsansvar för tillsyn av informa­
tionssäkerhet i hälso­ och sjukvården.

* Den regionala avdelningen i Jönköping (sydöst) hanterar handläggningen av ärendeslagen ej verkställda 
beslut och ej verkställda domar.

* Den regionala avdelningen i Umeå (nord) har ett nationellt samordningsansvar för yrkeskvalifikations­
direktivet (YKD) och tillhörande system IMI, informationssystemet för den inre marknaden, där länder 
inom EU/EES skickar varningar till varandra om bland annat legitimerad personal.

#TILLSTÅNDSPRÖVNING

IVO prövar ansökningar om tillstånd för enskilda verksamheter enligt SoL, LSS och för viss verksamhet inom 
hälso­ och sjukvård. Arbetet med tillståndsprövning sker för hela myndighetens räkning på en avdelning 
som är placerad i Stockholm.

#MYNDIGHETSÖVERGRIPANDE AVDELNINGAR

Generaldirektören och de två myndighetsövergripande avdelningarna generaldirektörens stab och avdel­
ningen för verksamhetsstöd och ­styrning har kontor i Stockholm.

Avdelningen för verksamhetsstöd och ­styrning arbetar med strategiska frågor som rör ekonomi, IT, 
kommunikation, HR och verksamhetsutveckling. På avdelningen finns också en centralt placerad rätts­ 
enhet, inklusive huvudregistratur. Rättsenheten har även hand om IVO:s registerverksamhet. På avdel­
ningen finns dessutom en analysenhet. Analysenheten har huvudansvaret för myndighetens riskanalys och 
analys av tillsynens resultat.

Generaldirektörens stab ger generaldirektören stöd, bland annat när det gäller myndighetsledningens 
arbete och omvärldskontakter.