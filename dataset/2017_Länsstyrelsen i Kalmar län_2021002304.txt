#Landshövdingen har ordet 

#En excellent servicemyndighet 

Jag besökte under 2017 som ny landshövding, tillsammans med min ledningsgrupp, länets tolv 
kommuner. Vi fick ta emot intressant information om allt positivt som händer i länet och om 
kommunernas utmaningar. Vi fick också ta emot synpunkter på länsstyrelsens och övriga 
statliga myndigheters verksamhet. 

I brukarundersökningen 2017 fick Länsstyrelsen i Kalmar ett gott betyg, där flera områden, 
bland annat skydd av områden och arter samt djurskydd hade förbättrats sedan tidigare 
mätningar. Men vi ska bli ännu bättre. Under min tid som landshövding kommer jag att verka 
för att vi ska bli en excellent servicemyndighet. Ledorden är enkelhet, klarspråk och 
tillsammanskänsla. Vi kommer att satsa på ledar- och medarbetarutveckling för att bli en ännu 
attraktivare arbetsgivare. Vi inledde arbetet 2017, med utgångspunkt från den statliga 
värdegrunden, där effektivitet och service är en av grundpelarna. Fokusområde för myndigheten 
kommer därför 2018 att vara ”Effektivitet och service - ett förenklingsarbete”. 

#Ett län med stora möjligheter 

Två saker kunde jag snabbt konstatera när jag tillträdde som landshövding sommaren 2017: Att 
Kalmar är möjligheternas län. Här finns fantastiska grundförutsättningar, med jordbruket, 
skogsbruket, besöksnäringen, natur- och kulturmiljöerna, kusten och ett växande universitet. 
Men all kommunikation till och från Kalmar län måste bli bättre. Det är en nödvändighet för 
länets tillväxt med kompetensförsörjning, bostadsförsörjning, besöksnäring och för att skapa en 
större arbetsmarknadsregion. 

#Infrastruktur 

Vi måste sluta att prata om avstånd, och istället titta på restiden och förkorta den. Nya E22 förbi 
Rinkabyholm, som invigdes i december, är ett lysande exempel på detta.  Den kortar 
pendlingstiderna för länsborna, restiderna för besökare och transporttiderna genom länet. Alla 
förbättringar av E22 är av stor betydelse för länets utveckling, och jag vill betona att alla 
Sveriges europavägar är statens ansvar, de borde inte kunna prioriteras bort i nationella 
transportplaner. De är nationellt viktiga vägar som måste hålla en enhetlig standard, oavsett 
geografiskt läge. 

Kalmar flygplats är lika viktig för näringsliven samt länsborna som de norrländska flygplatserna 
är för glesbygderna i Norrland. Vårt näringsliv är beroende av snabba kommunikationer med 
Stockholm och kopplingarna till resten av världen för både gods och personer. 

Kalmar län behöver också en effektivare järnväg på kust till kustbanan, en utbyggnad av 
dubbelspår i öst-västlig riktning. Då kan vi få snabba tåg med få stopp och samtidigt utveckla 
pendeltågstrafiken. Pendeltågen skulle utveckla de små samhällena och möjliggöra en 
långsiktigt levande landsbygd. En snabbare förbindelse mellan Kalmar och Växjö är mycket 
viktig också för Linnéuniversitetets utveckling. 

#Kompetensförsörjning 

Tillgången till kunskap och kompetens är av yttersta vikt för regionens utveckling och våra 
företags konkurrenskraft. Linnéuniversitetet i sin tur är beroende av både det offentliga och 
näringslivet för att skapa innovationsstimulerande miljöer för sina studenter.  

En fråga som lyftes under kommunbesöken var hur vi kan ta tillvara den otroliga resurs som de 
nyanlända besitter. Det måste bli enklare för dem att komma ut i arbete. Det är en investering 
både i mänskliga värden och för länets utveckling. Inom våra stora näringar, jord- och 
skogsbruk, finns det stora möjligheter till samarbete kring integration och arbete för nya 
svenskar. 

#Tillsammans kan vi förändra 

Jag öppnar upp residenset som en naturlig mötesarena där vi kan träffa alla samhällets viktiga 
instanser och näringar för att utveckla ett fantastiskt Kalmar län.  

Under mitt förordnande som landshövding kommer jag att verka för en tillsammanskänsla, både 
på den egna myndigheten, i länet och i regionen. Om länsstyrelsen, regionerna och kommunerna 
både i länet och i våra grannlän arbetar tillsammans blir vi starkare och kommer att kunna 
utveckla regionen mycket effektivare än var för sig. Länsstyrelsen kan som samordnande 
regional myndighet vara loket, men vi kommer att försöka få alla med på tåget. 

  
#Ny länsstyrelseinstruktion 

Förordning (2007:825) med länsstyrelseinstruktion upphävdes 2017-11-01 och ersattes av 
Förordning (2017:868) med länsstyrelseinstruktion. ÅR-mallen för år 2017 utgår likafullt från 
den upphävda förordningen (2007:825) inklusive de upphävda tilläggen 5 § p. 9 (Förordning 
(2017:222)) samt 6 § p. 13 (Förordning (2017:250)). Skälen härför är att länsstyrelserna har 
arbetat utifrån den upphävda förordningen större delen av året, samt att den nya förordningen 
enligt Finansdepartementets ambition inte skall innebära någon ändring i sak. Slutligen hänvisas 
också till den upphävda förordningen i gällande Regleringsbrev för budgetåret 2017 avseende 
länsstyrelserna (ändringsbeslut 2017-06-29). 

#Länsstyrelseinstruktion 

Länsstyrelseinstruktion 2 §: 

Länsstyrelsen ska verka för att nationella mål får genomslag i länet samtidigt som hänsyn ska 
tas till regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters 
insatser. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser 
som inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har 
ålagt den.  

Förordning (2008:1346). 

Kalmar län är med sin geografi och sin demografi ett län med stora utmaningar - och stora 
möjligheter. Länet är långsträckt och glesbefolkat, med en jämförelsevis hög medelålder. Med 
sitt kustläge och sina rika och unika natur- och kulturmiljöer finns stora möjligheter till ett gott 
liv, med försörjning, boende och fritidsaktiviteter. De gröna näringarna är viktiga i länets 
näringsliv och formar och förvaltar kulturlandskapet. Genom att basnäringen, jord- och 
skogsbruket, kan utvecklas främjas också förädlingsindustri, kringverksamheter och möjligheter 
till diversifiering och småföretagande. Genom bredbandsinvesteringar och digitalisering skapas 
möjligheter också för andra typer av företagande och distansarbete. Regionens profilområden 
trä och glas och den redan livskraftiga turism- och besöksnäringen har ytterligare 
utvecklingspotential. 

De höga natur- och kulturvärdena i kombination med de demografiska utmaningarna ställer 
stora krav på myndigheten när det gäller sammanvägningar mellan olika samhällsmål. Ett 
exempel är vindkraft, där samhällsmålet om ökad andel förnybar energi ofta ställs mot målen 
om bevarande av hotade arter. Ren och förnybar energi ställs i avvägningarna mot havsörnars, 
fladdermöss och skogshöns långsiktiga överlevnad. Ett annat är Östersjön och de gröna 
näringarnas utveckling. Här ställs den svåra övergödningsproblematiken i innanhavet mot 
lantbrukares möjligheter att utöka sin djurhållning för att utvecklas och överleva på en starkt 
konkurrensutsatt marknad. Ytterligare en avvägning är materialförsörjning och 
vattenförsörjning, där samhällets behov av byggnadsmaterial ibland ställs mot det långsiktiga 
vattenbehovet.  

Den långa havskusten i länet genererar många planer med frågeställningar och tolkningar kring 
strandskyddet. Turismnäringen ger upphov till flera detaljplaner för etableringar i stugbyar och 
turistmål. Att erbjuda attraktiva bostäder, gärna i strandnära lägen, ses i många av länets 
kommuner som näst intill avgörande för att locka nya invånare till Kalmar län. Planer inom 
riksintresse för kulturmiljö framförallt i länets medeltidsstäder generar ställningstaganden och 
frågor kring hänsyn till de kulturhistoriskt värdefulla miljöerna i samband med stadsförnyelse 
och ny användning av befintliga, historiska byggnader. 

Länsstyrelsen ställs dagligen i sin ärendehantering inför utmaningen att sektorsövergripande 
sammanväga de olika samhällsintressena i långsiktigt hållbara beslut. Diskussionen om de olika 
expertområdenas ansvar för det statliga helhetsperspektivet är ständigt pågående, både i de 
enskilda ärendena och principiellt. Detta är både krävande och stimulerande för myndighetens 
medarbetare, chefer och ledning. 

I det dubbla uppdraget att främja länets utveckling och samtidigt tillståndspröva och utöva 
tillsyn har Länsstyrelsen Kalmar en ambition att aktivt och tidigt ta del i samtal med 
kommunerna, länets företagare och andra myndigheter. Detta i övertygelsen att det leder till 
bättre framförhållning och beredskap, bättre hushållning med samhällets resurser, en 
ekonomiskt, ekologiskt och socialt hållbar utveckling och möjligheter till synergier mellan 
tillväxt och natur- och kulturmiljövård. 