#Förord 

#Ett händelserikt år, i samverkan och tillsammans   
 
Året som gått har varit händelserikt, i flera avseenden. 2017 var det 60 år sedan ett antal 
europeiska stater samlades kring nya tankar om närmare samarbete och gemensam 
utveckling. Tillsammans slöt de Rom-fördraget, som är grunden till vår nuvarande europeiska 
union. Ett av de första områdena som identifierades som avgörande var frågor om arbete och 
sysselsättning, kompetensförsörjning och tillväxt. Därför bildades Europeiska socialfonden 
redan samma år.   
 
Under de 60 åren fonden har varit verksam i utvecklingsfrågor och med det utvecklade 
flernivåstyret som garanterar förankring hela vägen från EU, via den nationella och regionala 
till den lokala nivån har vi uppnått mycket tillsammans. Tillsammans - i projekt, regioner, i 
Sverige och i EU – under åren har vi genererat inkluderande tillväxt och välstånd. Med 
kreativitet, framåtblick och social innovation har vi tillsammans skapat bättre möjligheter för 
människor, företag och samhälle.  
 
Det ville vi fira, och därför bjöd vi in till en heldag med ett 30-tal projekt i utställning, 
föreläsningar, miniseminarier och många chanser att nätverka och utbyta erfarenheter.  
Det övergripande temat var att tillsammans diskutera hur Europeiska socialfonden ska 
fortsätta att vara den drivande kraften i vår gemensamma samtida utveckling. I det arbetet 
passar vår vision – vi förändrar arbetsmarknaden – som en mycket relevant utgångspunkt. Det 
kräver att vi är närvarande både i projekten och i politiken.  
 
Många av våra projekt har hunnit leverera resultat under 2017. Vi har haft många 
framgångsrika projekt över hela landet där fler unga äntligen fått en chans till fäste eller funnit 
en väg mot en plats på arbetsmarknaden via utbildning mot jobb. Lika många projekt har med 
goda resultat hjälpt kvinnor och män som nyligen kommit till Sverige att komma in i sin nya 
tillvaro, via arbete, praktik eller utbildning. Tillsammans och i ett sammanhang är vägen lättare 
och går snabbare. Människor får jobb – och arbetsgivare får efterlängtad kompetens och 
arbetskraft att rekrytera.  
 
Tillsammans och i samverkan med andra myndigheter och intressenter har Socialfonden funnit 
nya vägar till fördjupad kunskap om arbetslivets förutsättningar, arbetsmiljön inverkan och 
arbetsmarknadens förutsättningar. För att möta de stora förändringar som framtidens 
arbetsmarknad står inför behövs kunskap. Hur vi skapar ett hållbart arbetsliv kommer att vara 
en av de viktigaste och svåraste utmaningarna samhället står inför.  
 
Under året etablerades Socialfondens Temaplattform hållbart arbetsliv, som är ett samarbete 
med forskningsrådet för hälsa, arbetsliv och välfärd – Forte. Visionen om ett hållbart arbetsliv 
lyfter fram både medarbetarnas arbetsmiljö, hälsa och utveckling och främjar effektiva 
produktionssystem, tillväxt och ekonomisk utveckling.  
 
Ett hållbart arbetsliv bör även främja social inkludering, och motverka arbetslöshet och 
utanförskap. I idén om ett hållbart arbetsliv ligger också goda möjligheter till omställning, 
rörlighet och karriärskiften. Hit hör givetvis förebyggande insatser och företagshälsovård, och 
ett utvecklingsorienterat ledarskap. Temaplattformen kommer att verka under tiden 2017-2019, 
och den kommer att tjäna oss väl i produktion av ny kunskap, nya idéer och nya rön som på 
olika sätt kan bidra till att utveckla arbetsmarknaden.  
 
Även myndigheten Svenska ESF-rådet har under 2017 ägnat praktiskt arbete och tankemöda 
kring förändring och omställning. Efter regeringens beslut att påbörja omlokalisering av statliga 
myndigheter och jobb, fick Svenska ESF-rådet som en av sju myndigheter besked den 
1 september att påbörja arbete med omlokalisering av myndighetens styr- och stödfunktioner 
och av enheten för nationell handläggning till Gävle. Senast den 1 december 2018 ska 
omlokaliseringen vara genomförd.  
 
Socialfonden har under 2017 haft goda möjligheter att genomföra sin kärnverksamhet med 
utlysning, beredning, genomförande och uppföljning av effektiva och spännande projekt över 
hela landet. Nu övergår vi till en mycket resultatfokuserad del i programperioden, där alltfler 
projekt kommer att få tillfälle att visa hur Europeiska socialfondens medel bäst och mest har 
kommit till nytta, i samverkan och tillsammans. 
  

#Uppdrag och organisation 

Svenska ESF-rådet var under år 2017 förvaltande och attesterande myndighet för Europeiska 
socialfonden (ESF) och  Fonden för europeiskt bistånd för dem som har det sämst ställt 
(Fead).  
 
Socialfonden ska verka för regional konkurrenskraft, sysselsättning och motverka utanförskap. 
Fead kompletterar Socialfonden genom att fokusera på EU- och EES-medborgare som står 
utanför socialförsäkringssystemen och deras inkludering i det svenska samhället.  
 
Svenska ESF-rådet leds av generaldirektör Lars Lööw. Verksamheten är indelad i en 
programorganisation där de åtta regionala kontoren samlas i tre noder tillsammans med den 
nationella programenheten. Det finns också en förvaltningsorganisation med enheterna för 
program, IT, administration och HR. På huvudkonteret finns även en en kommunikationsenhet, 
en controllingenhet samt en stab som rapporterar direkt till generaldirektören (se figur 1). 
 
Vi har också en attesterande myndighet vars huvudsakliga ansvar är att upprätta och attestera 
utgiftsdeklarationer, rekvirera medel från Europeiska kommissionen samt utarbeta och intyga 
årliga räkenskaper för de fonder som myndigheten i övrigt förvaltar. 

Fead handläggs av nationella enheten och har en egen övervakningskommitté. Myndigheten 
gör prioriteringen mellan projektansökningar efter samråd med en expertgrupp. 
 
Vid myndigheten finns också en: 
* Internrevision med uppgift och ansvar enligt internrevisionsförordning (2006:1228) och förordning (2007:603) om intern styrning och kontroll 
* Personalansvarsnämnd 

Regeringen fattade den 31 augusti 2017 beslut om att omlokalisera vårt huvudkontor och vår 
nationella enhet till Gävle. Verksamheten ska vara etablerad där senast den 1 december 2018 
(för mer information se sidorna 33, 35 och 47). 
 
Den 31 december 2017 var 132 medarbetare1 anställda (inklusive tjänstlediga) i myndigheten. 
I enlighet med Förordning (2007:907) med instruktion för Rådet för Europeiska socialfonden i 
Sverige är verksamheten förlagd till åtta orter2. 

#Förutsättningar för resultatredovisningen 

Återrapportering enligt instruktion och regleringsbrev 
Enligt förordning (2000:605) om årsredovisning och budgetunderlag ska vi redovisa och 
kommentera verksamhetens resultat i förhållande till de uppgifter som framgår av 
myndighetens instruktion och till vad regeringen, i förekommande fall, har angett i 
regleringsbrev eller i något annat beslut.  
 
Vårt uppdrag enligt vår instruktion och vårt regleringsbrev är att genomföra det nationella 
socialfondsprogrammet för investering för tillväxt och sysselsättning 2014–2020 i enlighet med 
de målsättningar som anges i det operativa programmet och med beaktande av de EU- och 
nationella förordningar som styr programgenomförandet. I regleringsbrevet för 2017 fick vi 
också i uppdrag att särskilt prioritera insatser för nyanländas etablering på arbetsmarknaden 
(för mer information se sidan 22).  
  
Enligt krav i regleringsbrevet ska vi löpande återrapportera uppgifter och prognoser kopplade 
till programgenomförande och förvaltning. Av regleringsbrevet och enskilda regeringsbeslut 
framgår även ett antal uppdrag som ska redovisas till regeringen under budgetåret. Dessa 
rapporter och prognoser beskrivs inte i detalj i årsredovisningen utan refereras till i 
resultatredovisningen.  
 
Undantaget är uppdraget ”Jämställdhet i myndigheter” (JIM) som enligt regleringsbrevet för 
2017 ska återrapporteras i årsredovisningen. 

#Verksamhetsindelning och redovisning av prestationer 

Resultatredovisningen för år 2017 utgår från vår kärnverksamhet; förvaltning och attestering av 
program från Europeiska kommissionen. Vi ska särskilt pröva frågor om stöd inom ramen för 
program och gällande regelverk.  
 
Syftet med den valda modellen för att redovisa prestationerna i myndighetens kärnverksamhet 
- utlysning, beslut och uppföljning, är att ge en rättvisande bild av verksamhetens resultat.3 
Någon uppdelning av prestationerna mellan kvinnor och män i redovisningen är inte möjlig att 
göra. Mot bakgrund av att vår enda verksamhet är att förvalta EU-fonder redovisas dessa 
under en gemensam verksamhetsgren. I prestationsredovisningen redovisas däremot varje 
fond för sig.   

#JIM - Jämställdhetsintegrering av myndigheter 

Programperioden 2014–2020 genomför vi med fokus på att de horisontella principerna - 
jämställdhet, icke-diskriminering, tillgänglighet och ekologisk hållbarhet - integreras i alla delar 
av programkedjan. 
 
I enlighet med regeringsuppdraget (2015) och handlingsplanen för arbetet med 
Jämställdhetsintegrering,4 har vi fortsatt att arbeta med tre huvudsakliga delar: 
 
* Förvaltning - jämställdhet integreras i det dagliga arbetet med att förvalta fonderna 
* Våra styr- och stöddokument jämställdhetsintegreras 
* Projekt och andra insatser som får stöd från Socialfonden jämställdhetsintegreras i syfte att bidra till en jämställd arbetsmarknad. 
 
Under året har flera aktiviteter genomförts utifrån handlingsplanens mål- och aktivitetslista. 
 
#Integrering av jämställdhet och icke-diskriminering i det dagliga arbetet 

Med utgångspunkt i nollbasmätningen 2016 har vi formulerat en målbild för det framtida 
arbetet med att förvalta och öka kunskapen om jämställdhet, icke-diskriminering, tillgänglighet 
och ekologisk hållbarhet. 
 
Vi har under året genomfört interna lärtillfällen och kollegialt lärande för att vidareutveckla den 
verksamhetsnära kompetensen i att tillämpa horisontella principer i beredning av ansökningar. 
 
Vi har med stöd av ESI-support (för mer information se sidan 24) genomfört en rad aktiviteter 
för att stärka vår kompetens och kunskap om jämställdhetsintegrering (kompletteras i början 
på januari med statistik över genomförda aktiviteter). 
 
#Myndighetens styr- och stöddokument är jämställdhetsintegrerade 

I enlighet med målsättningarna i handlingsplanen ska både våra interna styr- och 
stöddokument och de som används för att styra projektverksamheten vara 
jämställdhetsintegrerade.  
 
Med utgångspunkt från könsuppdelad statistik och genusmedveten analys tydliggör 
verksamhetsplanen för 2017–2019 hur vi ska arbeta med programgenomförande för att öka 
jämställdheten och bryta könssegregeringen på arbetsmarknaden. Under perioden kommer 
bland annat fokus läggas på utrikes födda kvinnor eftersom de är underrepresenterade både 
på arbetsmarknaden och i arbetskraften. 
 
Beträffande handlingsplanens aktivitetsindikatorer har 9679 arbetslösa kvinnor och 13068 
arbetslösa män deltagit i projekt inom programområde 2 under 2017. Bland deltagarna var 
3672 kvinnor och 4427 män utrikes födda. Bland unga under 25 år har 2042 kvinnor och 
3287 män deltagit i projekt inom mål 2.2 med inriktning mot att förebygga avhopp från 
gymnasiet. Aktivitetsindikatorerna för programområde 1 har inte följts upp under 2017. 

Orsaken är att projekten inte pågått tillräckligt länge för att mätningen ska vara meningsfull att 
genomföra. 
 
Uppföljningen av resultatindikatorerna visar att andelen kvinnor som är i sysselsättning 
6 månader efter att de avslutat sitt deltagande i projekt var 11 procent.  
 
I gruppen utomeuropeiskt födda projektdeltagare som var arbetslösa eller inte 
förvärvsarbetande har 21 procent av kvinnorna och 33 procent av männen sysselsättning 
6 månader efter att de lämnat projekten.5  
 
För gruppen unga under 25 år, som deltagit i projekt inom målområde 2.2 inriktade på att 
förebygga avhopp ifrån gymnasiet, var 11 procent av kvinnorna och 8 procent av männen i 
utbildning 6 månader efter att de avslutat deltagandet i projekt.6  
 
Den långsiktiga resultatindikatorn i programområde 1 har inte varit möjlig att följa upp på grund 
av låg svarsfrekvens, se vidare avsnittet Uppföljning under rubriken Uppföljning, utvärdering 
och lärande. 