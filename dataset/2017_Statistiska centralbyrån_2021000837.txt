#Gd har ordet 

SCB fyller en central funktion i samhällets 
infrastruktur. Myndighetens uppdrag är att 
utveckla, framställa och sprida officiell och 
annan statlig statistik. Lagen om officiell stati-
stik sätter upp ett antal kriterier för statistikens 
kvalitet, där statistikens relevans kommer först 
på listan. Detta ställer höga krav på att SCB:s 
statistik på ett rättvisande sätt följer med och 
avspeglar ett föränderligt samhälle. Som ny-
tillträdd generaldirektör för en myndighet med 
mycket lång historia kommer jag att sträva 
efter att den ska fortsätta att leva upp till ett 
rikt arv och höga ambitioner på detta område. 

Under 2017 har myndigheten i allt väsentligt levererat 
enligt plan samtidigt som den har mött nya utmaningar. 
Vägledande för verksamheten har fortsatt varit Strategi 
2020. Denna sätter upp övergripande mål för områdena 
statistikens kvalitet, uppgiftslämnarnas börda, SCB som 
samarbetspartner och myndigheten som aktör i det natio-
nella och internationella statistiksamarbetet. 

Inför 2017 var en av SCB:s prioriteringar att minska 
bortfallet och sänka kostnaderna för datainsamling från 
individer och hushåll. Användandet av extern leverantör 
av intervjudata till Arbetskraftsundersökningarna (AKU) 
har tagits ett steg längre, och goda resultat har lett till att 
hälften av insamlingen i fortsättningen kommer att göras 
externt. Detta medför övertalighet inom SCB:s egen in-
samlingsverksamhet, något som skapar både utmaningar 
för myndigheten och påfrestningar för de medarbetare 
som berörs. Trots detta har insamlingsverksamheten 
kunnat prestera enligt plan. Svarsnivåerna stabiliserades. 
SCB har också förberett organisationen för att kunna 
arbeta mer med kombinerad insamling som ett alternativ 
till traditionella telefonintervjuer.  

Bland övriga aktiviteter kan nämnas att SCB under 
2017 utfört och redovisat ett regeringsuppdrag som för-
bereder för att den omfattande löpande statistiska upp-
följningen av Agenda 2030 ska kunna genomföras i 
Sverige. Flera nya index har införts inom Konsument-
prisindex (KPI). En ny regional delområdesindelning har 
tagits fram och gjorts fritt tillgänglig som Öppen data.  

Statistiken har fortsatt göras mer tillgänglig. SCB fick 
under 2017 Stora kommunikatörspriset för konceptet 
Sverige i siffror, vilket riktar sig till unga och ovana  
användare av statistik. Utbudet av statistik i statistik-
databasen har ökat. Antalet API-anrop ökar kraftigt. 
Webbplatsen har anpassats för mobila enheter.  

I april fattade regeringen beslut om att omlokalisera 
delar av verksamheten från Stockholm till Örebro. SCB 
har omhändertagit detta genom att flytta väsentliga delar 
av GD-staben, administrativa avdelningen och delar av 
kommunikationsavdelningen till Örebro. IT-avdelningen 
och avdelningen för insamling från företag och organisa-
tioner koncentreras till Örebro. Besluten påverkar cirka 
100 personer. Av dessa har vissa flyttat med till Örebro, 
medan andra har lämnat SCB och 32 har blivit uppsagda 
till följd av arbetsbrist. Omlokaliseringen medför extra 
kostnader, och i avvaktan på besked om eventuell kom-
pensation har SCB omprioriterat resurser, något som 
främst har påverkat tempot i utvecklingsarbetet. De 
risker som identifierades i den analys som gjordes i sam-
band med planeringen av omlokaliseringen har kunnat 
förebyggas och har därmed inte kommit till uttryck. Inga 
allvarliga fel förekom i den publicerade statistiken. 
Punktligheten i publiceringen var höga 99 procent. 
Sjukfrånvaron minskade under året. 

Jag vill framföra min uppskattning till alla medarbetare 
som under 2017 både har genomfört statistikproduktionen 
och fortsatt utveckla myndighetens verksamhet. Sam-
tidigt med detta arbete har det genomförts en krävande 
omlokalisering, och även förändringar i organisationen 
av datainsamlingen, vilka båda har lett till påfrestningar 
för de medarbetare som har fått besked om arbetsbrist. 
SCB står väl rustat inför 2018 efter ett år som på många 
sätt varit krävande. Jag ser fram mot att få axla 
uppdraget att leda verksamheten. 


#Inledning 
 
#SCB:S UPPGIFT 

Enligt instruktionen ansvarar SCB för att utveckla, fram-
ställa och sprida officiell statistik och annan statlig stati-
stik samt för att samordna systemet för den officiella 
statistiken.  

SCB har även till uppgift att: 
* vara nationell statistikbyrå med den innebörd som 
anges i Europaparlamentets och rådets förordning (EG) 
nr 223/2009, i lydelsen enligt Europarlamentets och 
rådets förordning (EU) 2015/759, 
* utföra de uppgifter gällande årsrapporter som Sverige 
har enligt artikel 11.4 i Europaparlamentets och rådets 
förordning (EG) nr 223/2009, 
* göra långsiktiga prognoser inom arbetsmarknads-, 
befolknings- och utbildningsområdet, 
* vara nationell koordinator för Internationella valuta-
fondens gemensamma datastandard i Sverige, 
* verka för samarbete mellan de statistikansvariga 
myndigheterna, 
* ge råd och stöd till statistikansvariga myndigheter i 
principiella frågor om den officiella statistikens kvalitet 
och i frågor om att underlätta uppgiftslämnandet, 
* senast den 31 mars varje år lämna en rapport till 
regeringen om systemet för den officiella statistiken, 
med en analys av de utvärderingar av kvaliteten som de 
statistikansvariga myndigheterna ska göra enligt 13 a § 
förordningen (2001:100) om den officiella statistiken, 
* föra en förteckning över statistikansvariga 
myndigheters statistikprodukter, och 
* sammanställa en årlig publiceringsplan för den 
officiella statistiken. 

SCB får också bedriva sådan tjänsteexport som är direkt 
kopplad till myndighetens uppgifter samt i mån av resur-
ser åta sig uppdrag inom ramen för sin statistikverk-
samhet åt myndigheter och andra uppdragsgivare. 

#Tre verksamhetsområden 

Resultatredovisningen i årsredovisningen är indelad i tre 
verksamhetsområden: Utveckla, framställa och sprida 
statistik, Samordning och internationellt statistiskt sam-
arbete samt Tjänsteexport. För respektive område redo-
visas verksamhetens prestationer i förhållande till mål 
och uppgifter enligt instruktion och regleringsbrev. En 
beskrivning av hur SCB definierat sina prestationer åter-
finns i avsnittet Upplysningar om resultatredovisningen. 
Väsentliga insatser som görs för att myndigheten ska 
kunna vidmakthålla och utveckla verksamheten lyfts 
också fram. 

#Organisation 

Vid utgången av 2017 fanns 12 avdelningar som var och 
en hade ett avgränsat ansvarsområde. Under året gjordes 
Internationella utvecklingssamarbete om till en enhet vid 
avdelningen för Regioner och miljö. Det var tidigare en 
egen avdelning. Myndighetens arbetsordning reglerar 
fördelningen av ansvar och uppgifter. Verksamheten var 
organiserad i två insamlingsavdelningar, fyra 
ämnesavdelningar, en kommunikationsavdelning, en 
avdelning för process och utveckling och en IT-
avdelning. Vidare fanns en personal- och en 
administrativ avdelning samt en stab till stöd för 
myndighetens ledning.