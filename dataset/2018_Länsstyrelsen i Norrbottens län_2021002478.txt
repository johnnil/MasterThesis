#Landshövdingen har ordet 

Jag tillträdde som landshövding den 1 juni och konstaterar att det finns få regioner i världen 
som matchar länets goda förutsättningar. Vi har en mängd innovativa, konkurrenskraftiga 
och världsledande företag i olika branscher, unika och spännande platser och inte minst 
kraften hos människorna som bor här. Norrbottningar som tänker nya tankar, föder idéer 
och framtidstro. Många vill besöka Norrbottens län för att på plats uppleva och lära sig mer 
om vårt län, inte minst gäller det ambassadörer från andra länder och andra högnivå-
besökare. Det är viktigt med värdskap och att jobba med gemensamma budskap för att 
stärka attraktiviteten.  

Länsstyrelsen har haft regeringens uppdrag att tillsammans med länets aktörer, verka för att 
de globala målen i Agenda 2030 nås men också att sprida information om Agenda 2030-
arbetet. Vi har tecknat avsiktsförklaringar med kommunerna och Region Norrbotten för att 
stärka arbetet med hållbar utveckling. Länsstyrelsen verkar inom så gott som alla 
politikområden och de globala hållbarhetsmålen går som en röd tråd genom Länsstyrelsens 
verksamhet, vilket också framgår av denna årsredovisning. 

Länet har en hållbar gruvnäring, planering för koldioxidneutral stålproduktion, stor tillgång 
till förnybar energi som efterfrågas vid internationella datacenteretableringar och 
högteknologisk testnäring som drar nytta av bland annat gleshet, snö och kyla. Luleå 
tekniska universitet har en viktig roll som motor för länets utveckling. Inte minst för den 
världsledande basindustrin, som bygger framgången på innovationskraft och ständig 
förnyelse. Hållbarhet är en konkurrensfördel för Norrbottens län.  

Det finns också stora utmaningar. Transportinfrastrukturens har stora behov av 
investeringar. Till det ska läggas brist på bostäder, kompetensförsörjning och lands- och 
glesbygdens särskilda förutsättningar. Vi påverkas också av globala och nationella 
utmaningar som exempelvis en åldrande befolkning, bristande integration, 
klimatförändringar och minskad biologisk mångfald. Även den ökade polariseringen mellan 
markintressen och övriga intressen kring resursanvändning måste lösas. Dessa utmaningar 
måste vi hantera tillsammans för Norrbottens bästa.  

Befolkningen minskar i flertalet kommuner. Det är en oroande utveckling som vi 
tillsammans med kommunerna tar på stort allvar. Efterfrågan på arbetskraft är hög och 
arbetslösheten lägre än riksgenomsnittet. Vi har en arbetskraftsbrist samtidigt som länet har 
bland de lägsta utbildningsnivåerna i landet. Samverkan mellan länets aktörer behövs för att 
höja utbildningsnivån och stärka matchningen. Entreprenörskap, rätt utbildning, höjd 
attraktivitet, integration av nyanlända är exempel på utvecklingsområden. Samtal och dialog 
kring viktiga frågor är ett sätt att som vi som statens företrädare kan stärka och utveckla det 
strategiska arbetet. Kontakten med kommunerna är största vikt och jag besöker under mitt 
första år alla fjorton kommuner.  

Vi har nu över 400 naturreservat i länet. Överenskommelsen mellan Jokkmokks 
Allmänning, Länsstyrelsen och Naturvårdsverket för att skydda skogar med höga 
naturvärden avslutades under året. Förhandlingarna har pågått under flera år, men nu 
skyddas 10000 hektar skog med höga naturvärden för ca 200 miljoner kr. 

Nordiska ministerrådets ministermöte hölls i Haparanda i juni. Länsstyrelsen ansvarade för 
ett lyckat arrangemang i nära samverkan med näringsdepartement. Flertalet ministrar och 
regeringsföreträdare deltog. Vi fick sedan uppleva en dramatisk sommar med både extrem 
torka och bränder. De samlade erfarenheterna och konsekvenser kommer att påverka vårt 
arbete framöver. Höstens arbete med valen till riksdag, landsting och kommun genomfördes 
med gott resultat, trots större risk för olika typer av störningar.   

Vårt stora län gränsar mot både Norge och Finland. Arktis och Barentssamarbetet är viktigt 
och jag kommer i min roll som landshövding prioritera de internationella frågorna.  

Avslutningsvis kan vi konstatera att länets damer står för storslagna idrottsprestationer. 
Luleå Basket vann sitt femte raka SM-guld, Luleå Hockey tog SM-guld liksom Piteå IF:s 
damer som vann SM-guld i fotboll. Till det ska läggas guld- och silvermedaljer till 
framgångsrika skidåkare vid OS i Pyeongchang. Våra fantastiska damer visar vägen och 
idrotten gör Norrbottens län starkare. 


#Resultatredovisning 

#Uppgifter enligt Förordning (2017:868) med länsstyrelseinstruktion 

#Länsstyrelseinstruktion 2 § 

Länsstyrelsen ska:

* Verka för att nationella mål får genomslag i länet samtidigt som hänsyn ska tas till 
regionala förhållanden och förutsättningar. 

* utifrån ett statligt helhetsperspektiv arbeta sektorsövergripande och inom myndighetens 
ansvarsområde samordna olika samhällsintressen och statliga myndigheters insatser. 

* främja länets utveckling och noga följa tillståndet i länet samt underrätta regeringen om 
dels det som är särskilt viktigt för regeringen att ha vetskap om, dels händelser som 
inträffat i länet. 

* Inom sin verksamhet främja samverkan mellan kommuner, landsting, statliga myndigheter 
och andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den.  

#Övergripande kommentar av resultat i förhållande till uppgiften 

Länsstyrelsen gör kontinuerligt avvägningar mellan de tre övergripande perspektiven social, 
miljömässig och ekonomisk hållbarhet. Perspektiven konkretiseras till viss del genom de 
nationella målen för de olika verksamheter som Länsstyrelsen har uppgifter inom. Vissa 
ärendegrupper, framför allt markanvändningsfrågor, innebär mer komplexa överväganden, 
som ska ställas mot gällande lagar och förordningar. Utvecklingen i samhället i stort och 
olika parters och sakägares intressen leder allt oftare till att sådana avvägningar ställs på sin 
spets.   

Ett led i att utveckla den perspektivsyn som krävs för att göra genomarbetade avvägningar 
mellan olika mål och intressen har varit att utbilda samtliga medarbetare om Agenda 2030 
och de 17 hållbarhetsmålen. Länsstyrelsen har gjort bedömningen att det är en bra 
utgångspunkt för oss att verka utifrån med avseende på vår roll som myndighet, de uppdrag 
och de perspektiv vi har att arbeta med och förhålla oss till i det dagliga arbetet.   

I Norrbotten bedöms fyra av miljökvalitetsmålen vara nära att nås till år 2020. Nio mål 
kommer inte att nås med idag beslutade styrmedel. Det återstår mycket arbete inom 
exempelvis vattenförvaltning, rovdjursförvaltning, naturskydd och rennäring. De regionala 
förhållandena avseende omfattande utveckling inom gruvnäring och infrastruktur innebär 
också att målen blir svårare att nå. 

Arbetet med en regional klimat- och energistrategi har initierats och genomförs i samverkan 
med Region Norrbotten. Vi har god uppslutning från olika aktörer i länet. Vi har även 
påbörjat arbetet med det Regionala Skogsprogrammet i samverkan med Skogsstyrelsen och 

Region Norrbotten, ett led i att möta upp och ge det nationella skogsprogrammet regionalt 
genomslag. De nationella övergripande målen med en ökad bostadsbyggnadstakt har också 
präglat Länsstyrelsens arbete under 2018. 

Samordning och samarbete med andra aktörer är ett av Länsstyrelsens övergripande mål. 
Landshövdingen leder, bland många andra partnerskap, en samverkansgrupp för statliga 
myndigheter. Den består av ett 20-tal chefer för statliga myndigheter med verksamhet i 
länet. I gruppen delas erfarenheter och aktuellt läge på respektive myndighet. Utmaningar, 
möjligheter och gemensamma frågor diskuteras. Fokus under året har legat främst på civilt 
försvar och Agenda 2030. Polarforskningssekretariatet är ny medlem i gruppen efter 
omlokaliseringen till Luleå. 

Arbetet inom det regionala rådet för krisberedskap och skydd mot olyckor, det 
länsgemensamma arbetet med en den regionala folkhälsostrategin och framtagandet av ett 
gemensamt åtgärdsprogram för de regionala miljö-, klimat- och energimålen är bara några 
exempel på många viktiga samordnings- och samverkansinsatser.  

Den stora mängd sammanhang som Länsstyrelsen ingår i ger en bred och aktuell bild av 
läget i länet. Genom våra uppdrag att samordna, främja samverkan samt bedriva tillsyn har 
vi som myndighet också en unik möjlighet att noga och inom ett flertal områden följa 
tillståndet och läget i länet vad gäller händelser och utveckling såväl positiv som negativ. I 
samverkansprojektet ”Regional Förnyelse” arbetar vi med att analysera länets 
förutsättningar i tät samverkan med Luleå Tekniska Universitet och Region Norrbotten och 
därigenom stärker vi länets förutsättningar i viktiga regionala tillväxt- och 
utvecklingsfrågor. Inom vattenförvaltningen har påverkansanalysen uppdaterats, vilket ger 
ett aktuellt underlag vid prövningar och andra bedömningar. Inom ett antal områden har 
Länsstyrelsen dessutom direkta uppdrag som gör att vi hela tiden följer utvecklingen, till 
exempel inom krisberedskap där vi året om, samtliga dagar, hela dygnet följer utvecklingen 
och har en beredskap för att starta upp och bedriva samverkan i länet samt aktivera vår egen 
organisation till delar eller helt om så skulle krävas.  

Vi har utvecklat samverkan mellan kommunerna avseende fysisk planering så att 
kontakterna oss emellan sker på ett mer strukturerat och proaktivt sätt. Vi ser att kvalitén i 
den strategiska fysiska planeringen höjts i flertalet av länets kommuner och detta sätt att 
arbeta har dessutom frigjort kapacitet för att i högre utsträckning än tidigare hantera 
strategiska planeringsunderlag. Vi har också påbörjat ett utredningsarbete i syfte att 
klargöra rollerna mellan oss och Region Norrbotten avseende vårt gemensamma ansvar för 
strategisk fysisk planering.   

Vi har inom våra många tillsynsområden såväl erfarna medarbetare som en bred kompetens 
i hur tillsyn kan och ska bedrivas. Med den mångfacetterade verksamhet vi har med stor 
kunskap om förhållanden i länet är Länsstyrelsen en stark plattform för att bedriva tillsyn 
utifrån. Inom samtliga tillsynsområden ser vi tyvärr en vikande förmåga att klara de allt mer 
komplexa och utökade uppdrag vi har i förhållande till de resurser som tilldelats för vårt 
arbete.  

Inom vissa av våra områden klarar vi att leva upp till de krav som ställs på oss som 
tillsynsmyndighet. Vi kan genomföra bra och välplanerade tillsynsinsatser som även 
innehåller återkoppling och uppföljning till dem som vi har att bedriva tillsyn gentemot. 
Inom andra områden, till exempel tillsyn inom miljöbalkens område, kan vi konstatera att 
de resurser vi har inte står i paritet med uppdraget och förväntningarna.  Det gångna året har 
präglats av tillfälliga förstärkningar och Länsstyrelsen har då arbetat med att kunna öka, inte 
minst den egeninitierade tillsynen. Tyvärr kommer de satsningarna inte att kunna bestå 
under kommande år på grund av de minskade anslagen. Under så kort tid som ett år hinner 
vi, generellt sett, inte heller påvisa de effekter som ökade resurser och satsningar kan ha. 
För det krävs en annan långsiktighet i satsningarna där såväl kompetens som systematik och 
synergieffekter kan tillämpas i syfte att nå största möjliga nytta med våra insatser. 