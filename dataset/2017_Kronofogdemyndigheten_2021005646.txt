#DET HÄR ÄR KRONOFOGDEN 

Kronofogden är en statlig myndighet som arbetar med skulder. Vår vision är: Alla betalar och 
ingen blir överskuldsatt.  

Regeringens uppdrag till oss är att vi ska 

* bidra till att säkerställa finansieringen av den offentliga sektorn 
* bidra till ett väl fungerande samhälle för medborgare och näringsliv 
* motverka brottslighet. 

Det gör vi genom att se till att den som har rätt att få betalt får det. Det kan vara staten, 
kommuner, företag och privatpersoner. Vi ger även stöd och råd till den som ska betala och ser 
till att det sker på ett rättssäkert sätt. Vi tar aldrig ställning för eller emot någon av de in-
blandade. Uppdraget delar vi med Skatteverket och Tullverket.   

Vi gör mycket mer: 

* Vi arbetar för att öka kunskaperna om privatekonomi bland unga och vuxna. 
* Den som är svårt skuldsatt kan ansöka om skuldsanering hos oss och få hjälp med att komma tillbaka till ett liv utan skulder. 
* Vi granskar konkursförvaltare och hur hanteringen av enskilda konkurser sköts. 
* Vi hjälper till när någon som inte har betalat sin hyra ska vräkas. 
* Vi samverkar med olika myndigheter, företag och organisationer för att minska antalet överskuldsatta i samhället. 
* Vi är en expertmyndighet med stor kunskap om skuldsättningens effekter, både för sam-hället och den enskilda individen. Vi stöder och finansierar både egen och extern forsk-ning för att öka vår kunskap. 

#RIKSKRONOFOGDEN HAR ORDET 

Kronofogden har en viktig roll i samhället. Vi bidrar till att upprätthålla en god betalningsvilja, 
minska betalningsproblem och säkerställa finansieringen av den offentliga sektorn. Tillsammans 
med andra myndigheter arbetar vi dessutom för att motverka överskuldsättning och ekonomisk 
brottslighet.  
 
Under 2017 har väntetiderna för våra kunder minskat överlag och vi har drivit in 1 miljard 
kronor mer än 2016, totalt 11,6 miljarder kronor. Enhetligare arbetssätt, ökad helhetssyn och 
större flexibilitet är några av framgångsfaktorerna. Förbättringarna är ett resultat av vårt fort-
satta förändringsarbete. Ett arbete som utgår från de förväntningar som finns på oss från kunder, 
uppdragsgivare och medarbetare om att vara en serviceinriktad, modern och effektiv myndighet.  
 
Men vi vill göra mer. I dag tvingas vi på grund av resursbrist att säga nej till uppdrag som riktar 
sig mot den organiserade brottsligheten. Vi arbetar tillsammans med bland annat Polisen och 
Tullen eftersom våra olika kompetenser och verktyg kompletterar varandra. I vårt arbete mot 
den organiserade brottsligheten har vi drivit in 22 miljoner mer än 2016.  
 
Kundernas väntan på beslut om skuldsanering har varit alltför lång, trots att vi har effektiviserat 
handläggningen och att fler medarbetare arbetar med skuldsanering. Den ökade väntetiden beror 
på den nya lagstiftningen som har inneburit att betydligt fler skuldsatta än vi prognostiserat har 
ansökt om och fått skuldsanering. 
 
Dessutom har väntetiden för hantering av in- och utbetalningar till våra kunder varit alltför lång. 
Under året har vi satt in kraftfulla åtgärder för att komma tillrätta med problemen. Åtgärderna, i 
form av resurser, utbildning, ledning och styrning, har minskat väntetiderna. Men vi behöver 
göra mer innan vi har ett långsiktigt stabilt läge.   
 
Vi har under 2017 fortsatt arbetet med att ersätta våra stordatorsystem. Utvecklingstakten har 
varit hög och vi har genomfört flera lyckade driftsättningar. Ersättningen är en förutsättning för 
att vi ska kunna möta kundernas efterfrågan på fler e-tjänster och våra medarbetares förvänt-
ningar på en modern arbetsplats.  
 
Sjukfrånvaron är bekymmersam och långtidssjukfrånvaron fortsatte att öka under 2017. Under 
året har vi förbättrat vårt arbete med rehabilitering och min bedömning är att vi under 2018 
bryter trenden och att fler medarbetare då kommer tillbaka till arbetet.  
 
Sammanfattningsvis kan jag konstatera att vi tagit flera stora steg i rätt riktning under 2017. Jag 
vill rikta ett varmt tack till alla medarbetare som tagit sig an våra utmaningar och bidragit till 
våra förbättrade resultat.  