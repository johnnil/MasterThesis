#Generaldirektören har ordet 

Rättsmedicinalverket RMV är en  
expertmyndighet inom rättsväsendet. Vi  
är en viktig länk i rättskedjan och bidrar 
på många olika sätt för att ge svar på svåra 
frågor.  

Genom våra medarbetare lämnar vi  
underlag till brottmålsprocessen och  
avger bland annat utlåtande om hur någon 
avlidit och hur skador hos målsäganden 
och misstänkta gärningspersoner har upp-
kommit. Något som kan få stor betydelse  
i både förundersökningar och i domstol. 
Våra experter lämnar utlåtanden rörande 
om misstänkta och dömda har någon form 
av allvarlig psykisk störning, vilket påver-
kar påföljden. Våra analytiker svarar på 
frågor kring drog- och alkoholpåverkan  
i samband med brott och trafikförseelser. 
Vi bidrar också med kunskap kring farlig-
heten i samband med att nya droger upp-
täcks. RMV levererar dessutom sakkun-
skap till många andra myndigheter, inte 
minst i migrationsprocessen, genom medi-
cinska åldersbedömningar och släktskaps-
utredningar.  

Vårt uppdrag avseende dödsfallsutredningar bidrar även till att många människor 
som har drabbats av sorg kan få svar på frågor om hur någon avlidit, vilket fyller  
en viktig samhällsfunktion. Vi kan också genom våra analyser bekräfta släktskap. 
Dagligen ger vi svar på några av livets svåraste frågor.   

Vi utför allt arbete baserat på en god och tillförlitlig vetenskaplig grund, där våra 
medarbetare arbetar i enlighet med den senaste vetenskapliga utvecklingen och tack 
vare vår egen forskning också är med och utvecklar nya metoder. Under mitt första 
år som generaldirektör har jag särskilt uppskattat att just få lära känna alla 
medarbetares stora kunskap och engagemang. 

För att säkerställa att våra arbetsmetoder är anpassade till våra uppdragsgivares 
behov, och att sättet vi förmedlar kunskapen på innebär att den når fram, är det 
viktigt att vi efterfrågar uppdragsgivarnas uppfattning. Under året genomfördes 
därför en intervjuundersökning med ett antal domare. Det är tillfredsställande att
konstatera att domarna anser att RMV är en kompetent myndighet som håller 
tiderna, är serviceinriktad och har ett gott bemötande.  

Arbetet med att bibehålla och förstärka kvalitet, effektivitet och kommunikation 
kommer att fortsätta. Verksamheten på RMV ska vara effektiv och rättssäker. 
Därför behöver myndigheten ständigt arbeta med att åstadkomma större enhetlighet 
och bibehålla fortsatt hög kvalitet. Den 1 januari 2017 trädde en ny organisation i 
kraft, där verksamheten indelades i tre avdelningar; rättsmedicin, rättspsykiatri 
samt rättskemi och rättsgenetik. Under det gångna året har myndigheten arbetat 
vidare med att säkerställa en enhetlig hantering av ärenden mellan enheter inom 
verksamhetsområdena för rättsmedicin och rättspsykiatri. Det har också varit 
möjligt att, när behov uppstått, omfördela resurser och flytta ärenden mellan 
enheter, precis på det sätt som var tänkt med organisationsförändringen. 

Inom den rättsmedicinska verksamheten kan man konstatera att antalet rättsintyg 
som utfärdas av RMV:s rättsläkare är fortsatt högt. Handläggningstiderna för dessa 
har trots det, och trots ett ansträngt bemanningsläge på vissa enheter, kunnat hållas 
nere. Detta beror till största del på att ärenden har fördelats om mellan enheterna. 
För att bidra till minskad tidsåtgång och bättre kvalitet på intygen har det också 
initierats samarbeten med andra myndigheter, i syfte att säkerställa att det underlag 
som RMV får in håller tillräcklig kvalitet. 

Handläggningstiderna för obduktionsärenden har däremot ökat något och 
skillnaderna mellan enheterna är stor. Detta hänger till viss del samman med en 
minskad tillgång till erfarna specialistläkare under året, men även på en ökad 
ärendemängd. För att jämna ut belastningen har vissa justeringar av enheternas 
upptagningsområden gjorts. Detta, tillsammans med omfördelningen av rättsintygs-
ärenden, har mildrat effekterna av den lägre bemanningen för de mest påverkade 
enheterna, vilket är mycket viktigt för kvaliteten i rättskedjan. Antalet ärenden om 
medicinsk åldersbedömning har minskat väsentligt i förhållande till 2017, i såväl 
asylärenden som brottmål. Under året har RMV fått in 574 beställningar från 
Migrationsverket i asylärenden och 10 beställningar i brottmål. Detta kan jämföras 
med drygt 11 000 respektive 36 under 2017. 

Inom den rättspsykiatriska verksamheten har antalet ärenden om rättspsykiatrisk 
undersökning ökat med drygt 16 procent under året. Detta, i kombination med en 
ökad andel intagna med en högre risk för utagerande och våld, har inneburit en 
mycket stor belastning på verksamheten. Under året har ett omfattande arbete 
genomförts på den rättspsykiatriska enheten i Göteborg för att stärka säkerheten. 
Det har handlat om såväl justeringar av lokaler som utbildningsinsatser för 
personalen. Under denna period har individer i de två högsta säkerhetsklasserna 
bara kunnat tas emot på den rättspsykiatriska enheten i Stockholm, vilket ytterligare 
ökat belastningen där. Enheten i Göteborg förväntas kunna ta emot de näst högst 
säkerhetsklassade individerna igen i början av 2019. 

På det rättskemiska området ligger antalet rättstoxikologiska yttranden på ungefär 
samma nivå som 2017, men ärenden där det begärs förturshantering har fördub-
blats. Handläggningstiden har dock kunnat behållas på samma nivå bland annat 
tack vare ett nytt arbetssätt. I rättsmedicinska ärenden blev fentanylanaloger mycket 
uppmärksammat 2017, då de ensamt eller i kombination med andra substanser 
bedömdes som dödsorsak i hundratalet ärenden. Det gångna året har de bedömts 
som dödsorsak endast i ett tiotal ärenden. 
 
RMV har genom den rättskemiska enheten deltagit i ett regeringsuppdrag om 
försöksverksamhet med snabbare lagföring i vissa delar av Stockholm, tillsammans 
med andra myndigheter i rättskedjan. Syftet är att kraftigt minska tiden från brott 
till dom, för de brott som är förhållandevis lätta att utreda. För RMV:s del handlar 
det främst om ringa narkotikabrott och rattfylleri, där handläggningstiderna kunnat 
halveras inom ramen för försöksverksamheten. Även detta är en viktig del för att 
höja kvaliteten i rättskedjan. 
 
På den rättsgenetiska enheten har släktskapsärendena ökat med cirka 
20 procent jämfört med 2017. Det beror främst på ett ökat ärende-
inflöde från Migrationsverket. Trots det har medianen för handläg-
gningstiderna minskat, bland annat tack vare att två av de rättsgene-
tiska ämnesområdena avslutats under året och att resurserna därför  
har kunnat fokuserat på återstående ärendetyper. 

Sammanfattningsvis har RMV under 2018 återigen bidragit med 
viktiga pusselbitar till det svenska rättssamhället. Ett stort tack till alla 
medarbetare för ett mycket bra arbete under 2018.  


#Om Rättsmedicinalverket 

Som expertmyndighet har Rättsmedicinalverket (RMV) en viktig roll inom  
rättsväsendet. Myndigheten utför sakkunniga och kvalitetssäkrade analyser  
och bedömningar åt polis, åklagare och domstolar i brottmål. 

RMV:s medarbetare har hög kompetens och stor expertkunskap. De  
bedömningar som görs vilar på vetenskaplig grund och beprövad  
erfarenhet. För att upprätthålla en verksamhet som bedrivs rättssäkert,  
effektivt och med hög kvalitet, är forskning och utveckling en viktig  
del. Myndighetens lokaler är anpassade efter verksamheten och  
uppfyller särskilda krav på arbetsmiljö och säkerhet.  

RMV omsatte under 2018 cirka 547 miljoner kronor. Vid  
årsskiftet hade myndigheten 527 anställda, 201 anställda  
med timersättning och ytterligare sex kontrakterade med arvode  
fördelade på åtta geografiska platser runt om i landet, samt  
på huvudkontoret i Stockholm (Bild 2). Den geografiska  
spridningen ökar behovet av samordning vad gäller planering,  
kompetensförsörjning, kvalitetsarbete samt forskning  
och utveckling. 