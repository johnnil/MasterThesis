#Rektor har ordet   

Karolinska Institutet (KI) står inför stora utmaningar och fantastiska möjligheter. Med den energi 
som har genomsyrat 2017 går jag med stor arbetsglädje och entusiasm in i 2018. 

Under året som gått har vi fortsatt arbetet med att genomföra en rad åtgärder för att hantera 
bristerna i vår interna styrning och kontroll. De följer den åtgärdsplan som baseras på 
rekommendationerna från den externa utredningen och internrevisionens granskning av KI.  

I februari 2017 utsågs en samordningsgrupp med uppgift att analysera hur åtgärdsplanen följs upp 
och genomförs. Alla rekommendationer har beaktats och de flesta föreslagna åtgärder har 
genomförts eller är på väg att genomföras, till exempel har vi stramat upp våra rutiner för 
rekrytering. Det innebär bland annat en mer noggrann genomgång av ansökningshandlingar med 
förbättrad referenstagning och cv-kontroll. Vi har också infört en ny rutin för ärenden om 
misstänkt forskningsfusk med tydliga ansvarsområden. Åtgärdsplanen fokuserar även på 
ledarskap. Bland annat pågår en översyn av ledarskapsutbildningar om etik och regelefterlevnad. 

För att behålla och stärka vår ställning som ett av världens ledande medicinska universitet måste 
kvalitet genomsyra allt vi gör. Att följa regler och föreskrifter är en förutsättning för kvalitativ 
utbildning och forskning. 

Flera åtgärder är på gång i vår omvärld. Regeringen har bland annat beslutat att förbereda för en 
ny myndighet för etikprövning av forskning som avser människor, Etikprövningsmyndigheten. 
Dess huvudsakliga uppgift kommer vara att pröva ärenden om etikprövning enligt 
etikprövningslagen. Myndigheten ska även pröva vissa frågor enligt lagen om biobanker i hälso- 
och sjukvården. En utredare ska samråda med de regionala etikprövningsnämnderna och de 
lärosäten som är värdmyndighet för en regional etikprövningsnämnd, däribland KI. Därmed får vi 
chans att framföra våra synpunkter på hur denna nya myndighet ska verka. 

Jag är övertygad om att 2018 blir ett av de mest spännande åren i KI:s historia. Bland annat flyttar 
60 procent av våra medarbetare och cirka 80 procent av den experimentella forskningen till nya 
lokaler. Under året står flera nya miljöer för utbildning och forskning klara vid våra två 
campusområden. I Flemingsberg öppnas forskningsbyggnaden Neo och de nya lokalerna på 
Alfred Nobels Allé 8 och i Solna forskningslaboratorierna Biomedicum och Bioclinicum. 
Karolinska Institutet har även gjort stora investeringar inom djurverksamheten med ambitionen 
att KI:s forskare ska ha tillgång till de modernaste faciliteterna och infrastrukturen i Europa för sin 
djurverksamhet. 

En stor del av vårt arbete under 2018 kommer att läggas på att utarbeta en ny organisation och 
strategi för KI. 2017 års medarbetarundersökning visade att många av våra medarbetare upplever 
att organisationen är otydlig och att det är svårt att relatera till de övergripande målen för 
verksamheten. En ändamålsenlig organisation och en tydlig strategi är nödvändiga för att skapa de 
bästa förutsättningarna för utbildningen och forskningen vid vårt universitet.  

En ny organisation ska vara på plats 2019 och bör bland annat kännetecknas av tydliga 
ansvarskedjor, kvalitet i kärnverksamheterna, effektiva stödfunktioner samt kollegialt inflytande 
på ledningsnivå – bland annat genom förslaget att inrätta ett kollegialt råd. Konsistoriet har också 
fattat beslut om att inrätta en funktion som vetenskapligt ombud vid KI, det vill säga en 
ombudsmannafunktion som ska stödja vårt etiska utvecklingsarbete samt att inrätta ett nytt 
etikråd. 

Den nya strategin som vi står i begrepp att utveckla har en tidshorisont som sträcker sig ända fram 
till 2030. Långsiktigheten ger oss möjlighet att tänka nytt – och kreativt – för utbildning, 
karriärutveckling och kompetensförsörjning. Det är ingen slump att tidplanen för vår strategi är 
densamma som för FN:s agenda 2030 för en hållbar utveckling. I egenskap av internationellt 
universitet har Karolinska Institutet ett globalt ansvar och måste tydligt arbeta för 
hållbarhetsmålen i såväl utbildning som forskning. 

Ett exempel är det tredje globala målet – att säkerställa att alla kan leva ett hälsosamt liv och verka 
för alla människors välbefinnande i alla åldrar. Det stämmer väl överens med vår vision – att på ett 
avgörande sätt bidra till att förbättra människors hälsa. Här utbildas studenter på grundnivå, 
avancerad nivå och forskarnivå. Vår nya strategi ska ha särskilt fokus på att stärka utbildningen 
ytterligare. Vi ska också sikta in oss på yngre talanger och skapa karriärvägar som gör universitetet 
än mer attraktivt i internationell konkurrens. En lika viktig del är att hålla fast vid 
rekryteringsmålet så att vi får balans mellan kvinnor och män bland våra framtida professorer. 

För att vara framgångsrika i vårt hållbarhetsarbete behöver vi en stabil grund att stå på. Hållbarhet 
handlar om att stå stadigt och samtidigt blicka framåt. Vi behöver både värna vår starka 
akademiska tradition och våga tänka nytt. Engagemang och vilja driver kunskap och det är bara 
med excellens inom forskning och utbildning, utifrån ett etiskt förhållningssätt, som vi kan möta 
och ta oss an de globala utmaningar som vi står inför. 


#Studenterna har ordet 
 
Som studentkårer vid Karolinska Institutet (KI) jobbar Medicinska Föreningen (MF) och 
Odontologiska Föreningen (OF) framförallt med att främja studentinflytande, studenthjälp och 
studentliv. Tillsammans representerar vi samtliga studenter och doktorander vid universitetet. 
Vår uppfattning är att studentinflytande idag värderas högt inom KI och ses som en naturlig del i 
arbetet för att förbättra verksamheten. 

Under året har vi bland annat varit delaktiga i rekryteringen och välkomnandet av vår nya rektor 
Ole Petter Ottersen. Under mötet med hörandeförsamlingen fick han studenternas enhälliga 
förtroende. Rektor har uttryckt en önskan att stärka utbildningen vid KI gentemot forskningen 
vilket vi ser mycket positivt på. Vi ser fram emot de kommande åren tillsammans. 

För att bibehålla och stärka studentinflytandet har vi under året satsat mer på att informera 
studenter som varit intresserade av att engagera sig. Vi har också genomfört fler utbildningar för 
nytillsatta studentrepresentanter. Att KI har två studentkårer kan ibland vara en utmaning, men 
under 2017 har samarbetet mellan kårerna fungerat mycket bra. Båda kårerna jobbar mot 
gemensamma mål som ska gynna alla studenter på KI. 

Tillsammans med KI har vi i år jobbat med introduktionsaktiviteterna för att göra välkomnandet 
av nya studenter ännu bättre. Vi har även jobbat med våra respektive mottagningar som är en 
viktig del i vårt arbete. Stockholm har det största antalet studenter i Sverige och därför är det extra 
viktigt att vi ser till att det finns ett studentliv på våra campus som alla kan ta del av. Detta berikar 
studietiden och ökar känslan av tillhörighet till universitetet. Det är under mottagningen som 
rekrytering av framtida kåraktiva och engagerade sker och det är därför väldigt viktigt för kårerna 
att vara närvarande och tidigt knyta band till studenterna. 

Kårerna har som vanligt även bidragit till studentlivet genom att anordna kvällsaktiviteter, 
seminarier och andra arrangemang för studenterna. I år har vi ökat mängden seminariekvällar 
och utbildningar så att man som student även får möjlighet att exponeras för annat än just de 
ämnen man studerar. 2017 var även ett speciellt år för Medicinska Föreningen eftersom vi firade 
140 år. Detta högtidlighölls under april med en bal i MF:s lokaler, som nu ska renoveras efter att 
en generös gåva från KI kickstartat MF:s fundraisingarbete. 

OF har under året varit delaktiga i omorganisationen av institutionen för odontologi och 
universitetstandvården vilket har varit ett stort arbete. Vi ser till att studenternas åsikter förs fram 
om det förändringsarbete som sker framförallt på den kliniska delen av utbildningarna. Vi har 
fokuserat mycket på att förbättra vårt miljöarbete och har infört bättre sortering i våra lokaler. Vi 
känner att KI tar våra synpunkter på största allvar om hållbarhetstänket på campus vilket är 
uppskattat. Tillsammans med institutionen för odontologi har vi tagit fram nya riktlinjer för 
tentamensskrivningar. OF har fortsatt hög medlemsanslutning där över 90 procent av studenterna 
på våra två program är medlemmar i kåren. 

I skuggan av #metoo har kårerna tillsammans med KI kartlagt hur studenter som upplevt 
trakasserier ska gå tillväga för att ta det vidare. Det är ett arbete vi kommer att fortsätta jobba med 
för att det ska bli tydligare och enklare för studenter att få hjälp och vägledning för rapportering.  

Under nästa år väntar stora organisationsförändringar vid KI. Detta är vi som studenter självklart 
mycket involverade i och kommer att bevaka noggrant. Vi anser att det är otroligt viktigt att den 
kompetens som finns i dagens organisation tillvaratas och att utbildningen får en likvärdig 
ställning med forskningen.  

Vi vill avsluta med att tacka alla lärare, KI:s ledning och framförallt alla de engagerade studenter 
som gör kårernas arbete möjligt. Efter att ha sett tillbaka på 2017 inser vi hur mycket alla 
studenter vid KI gör för att förbättra sin egen och kommande generationers studiesituation och vi 
ser därför fram emot 2018 och de stora förändringar och utmaningar som KI står inför.