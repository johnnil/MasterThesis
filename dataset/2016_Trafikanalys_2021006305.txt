#Generaldirektörens förord 

Transportpolitiken handlar om att säkerställa en samhällsekonomiskt effektiv och långsiktigt 
hållbar transportförsörjning för medborgarna och näringslivet i hela landet.  

Det blir alltmer tydligt att transportsystemet och transportpolitiken, nationellt och internationellt, 
står inför viktiga och tuffa vägval och prioriteringar. Effektivisering, samverkan, digitalisering 
och innovation är några framgångsfaktorer på vägen framåt. Att begripa och ta tillvara skilda 
förutsättningar och möjligheter för länder, regioner och individer kan bli avgörande. 

På Trafikanalys har vi haft ett intensivt, utvecklande och omväxlande år. Mycket har handlat 
om analyser av förutsättningar för utveckling av ett, i alla bemärkelser, hållbart framtida 
transportsystem. Vårt uppdrag att se över den transportpolitiska målbilden har i hög grad 
påverkat årets aktiviteter. 

Vi har under året haft förmånen att få arbeta på djupet och på bredden, med alla trafikslag och 
med person- såväl som med godstransporter.  

Vi vill tacka alla våra samarbetspartners som på olika sätt bistått oss i arbetet med en stor 
mängd kunskapsunderlag och vi ser med spänning och förväntan fram mot att få ta oss an det 
nya årets utmaningar.  


#Om Trafikanalys 

#Myndighetens uppdrag och uppgifter 

Trafikanalys har till huvuduppgift att, med utgångspunkt i de transportpolitiska målen, 
utvärdera och analysera samt redovisa effekter av föreslagna och genomförda åtgärder inom 
transportområdet. Vidare ska myndigheten ansvara för att samla in, sammanställa och sprida 
officiell statistik om transporter och kommunikationer. Myndigheten ska inom sitt ansvars-
område bistå regeringen med underlag och rekommendationer. Trafikanalys ska även bedriva 
omvärldsanalys och omvärldsbevakning, med tonvikt på transportsystemets och transport-
politikens utveckling i EU och dess effekter på Sverige.  

Verksamheten syftar framför allt till att utveckla policyrelevant kunskap och ge regeringen 
underlag för det transportpolitiska utvecklingsarbetet. 

Myndigheten ska sprida relevant kunskap till aktörer inom det transportpolitiska systemet, men 
också till aktörer inom angränsande politikområden, exempelvis boende och byggande, 
tillväxtpolitik samt miljöpolitik. I detta perspektiv är regionala och nationella, såväl som 
europeiska och andra internationella aktörer viktiga.  

Trafikanalys ska vara en professionell, nyfiken, effektiv, öppen och flexibel myndighet. Nära 
kontakter med regeringskansliet är betydelsefullt, bland annat för att säkerställa 
verksamhetens policyrelevans och att myndighetens kunskaper och analyser kommer till 
nytta. Samverkan med andra myndigheter, liksom med branschorganisationer och regionala 
aktörer, är en annan viktig del i arbetet. En prioriterad fråga är att bygga upp och vårda 
formella och informella kontaktnät, till exempel med forskarvärlden och relevanta konsulter. 

#Organisation 

Myndigheten är en enrådighetsmyndighet och har, utöver GD, tre avdelningar: 

* avdelningen för Analys och granskning (Stockholm) 

* avdelningen för Utvärdering, nulägesanalys och statistik (Stockholm/Östersund) 

* avdelningen för Verksamhetsstöd (Stockholm/Östersund) 

Ett avdelningsövergripande arbetssätt har utvecklats, vilket bland annat innebär att större 
aktiviteter vanligtvis engagerar medarbetare från mer än en avdelning. 

#Avdelningen för Analys och granskning 

Avdelningen för Analys och granskning är i sin helhet lokaliserad till Stockholm. Här 
genomförs bland annat granskning och kvalitetskontroll av beslutsunderlag inom det 
transportpolitiska området. Avdelningen står för förhandsbedömningar av effekter av olika 
insatser eller förslag till åtgärder/styrmedel inom det transportpolitiska området. Avdelningen 
följer Trafikverkets arbete med att utveckla modeller för samhällsekonomiska kalkyler. 
Avdelningen har även ett huvudansvar för myndighetens omvärldsbevakning och 
omvärldsanalys, med tonvikt på Sverige, EU- och OECD-länderna. En viktig del i arbetet är att 
utveckla relationer med skilda samverkansparter och kontaktnät inom och utom landet. 

#Avdelningen för Utvärdering, nulägesanalys och statistik 

Avdelningen för Utvärdering, nulägesanalys och statistik har verksamhet både i Östersund 
och i Stockholm. En viktig del av Trafikanalys verksamhet utgörs av nulägesbeskrivningar 
inom transportområdet. Hanteringen av den officiella statistiken om transporter och 
kommunikationer ligger på avdelningen. Officiell statistik framställs för allmän information, 
utredningsverksamhet och forskning. Den ska vara objektiv och hållas allmänt tillgänglig på 
Internet. Avdelningen har ett huvudansvar för myndighetens utvärderingar och för vissa 
uppföljningar, bland annat av de transportpolitiska målen, liksom för myndighetens 
kvalitetsarbete.  

#Avdelningen för Verksamhetsstöd 

Avdelningen för Verksamhetsstöd ansvarar för ekonomiadministrativa tjänster, IT-tjänster/-
beställningar, samordning av verksamhetsplanering, budgetunderlag, årsredovisning, 
kommunikation och kontorsservice. Vidare är avdelningen ett stöd för kärnverksamheten i 
arbetsgivarfrågor, juridik och upphandlingsfrågor. Avdelningen har verksamhet både i 
Stockholm och Östersund. 

#Trafikanalys vetenskapliga råd 

Vid Trafikanalys finns ett vetenskapligt råd med uppgift att kvalitetssäkra de metoder 
myndigheten använder och bidra till metodutveckling. Det vetenskapliga rådet består av 
myndighetens chef Brita Saxton, som är ordförande, Henrik Gudmundsson, senior forskare 
vid Danmarks Tekniske Universitet (fram till maj 2016), Bengt Kriström, professor i 
naturresursekonomi vid Sveriges lantbruksuniversitet Umeå, Helena Wockelberg, forskare, 
universitetslektor, bitr. prefekt vid Statsvetenskapliga institutionen Uppsala universitet, James 
Odeck, professor i transportekonomi vid Norges teknisk-naturvitenskapelige universitet, samt 
Lars Westin, professor i regionalekonomi vid Umeå Universitet. 
Under året har det vetenskapliga rådet haft två möten.