#Generaldirektörens inledning 

Svensk kärnkraftsindustri genomgår för närvarande stora förändringar med bland annat 
tidigarelagd avveckling av fyra reaktorer samtidigt som omfattande säkerhetshöjande 
åtgärder genomförs vid flera kärnkraftverk för att uppfylla Strålsäkerhetsmyndighetens 
krav. Förändringarna ställer också ökade krav på myndighetens tillsyn av kärnkraftverken 
vad gäller säker drift och avveckling samt hanteringen av det radioaktiva avfallet. 

Som en konsekvens av industrins beslut om nedläggning av fyra reaktorer föreslog vi under 
året en höjning av den avgift kärnkraftsindustrin betalar till Kärnavfallsfonden, från i 
genomsnitt 4 till 5 öre per kilowattimme producerad kärnkraftsel. Med denna avgift 
bedöms att industrin med rimlig säkerhet kan finansiera den framtida avvecklingen och 
slutförvaringen av använt kärnbränsle och kärnavfall. Regeringen har beslutat i enlighet 
med myndighetens förslag.  

Den pågående avvecklingen av fyra reaktorer påverkar också möjligheten att på sikt 
upprätthålla kompetens inom kärnsäkerhetsområdet. Även inom strålskyddsområdet finns 
ett behov av att stärka forskning och utbildning. Under 2017 inledde myndigheten därför – 
inom ramen för ett regeringsuppdrag – en utredning av den långsiktiga 
kompetensförsörjningen inom strålsäkerhetsområdet. 

Under året som gick har myndigheten deltagit som remissinstans i mark- och 
miljödomstolens huvudförhandling om tillåtlighet för ett slutförvar för använt kärnbränsle. 
Vi har också färdigställt vår egen granskning av SKB:s ansökan enligt kärntekniklagen, 
inför yttrande till regeringen i januari 2018. 

Vi beslutade under året att ge European Spallation Source ERIC (ESS) tillstånd för 
installation av accelerator i forskningsanläggningen ESS utanför Lund.  
 
Till följd av riksdagens förändrade försvarspolitiska inriktning har myndigheten fortsatt 
planeringen för det civila försvaret och omsatt det i konkreta beredskapsåtgärder, bland 
annat genom att förbereda krigsplacering av medarbetare och ha fokus på säkerhetsskydd 
och säkerhetskultur.  

Under året tog myndigheten fram förslag på förändrade beredskapszoner runt kärnkraftverk 
och andra kärntekniska anläggningar. Bakgrunden är bl.a. de erfarenheter som gjordes 
under kärnkraftsolyckan i Japan 2011. 

En genomgripande översyn av myndighetens författningssamling enligt internationella 
säkerhets- och strålskyddsstandarder pågår sedan 2013. EU:s ändrade kärnsäkerhetsdirektiv 
har införts och det nya strålskyddsdirektivet är under införande.  
 
För att möta externa intressenters ökade krav på myndigheten samt för att effektivisera och 
förbättra verksamheten har myndigheten fortsatt arbetet med förvaltningsutveckling.  
 
I augusti beslutade regeringen att Strålsäkerhetsmyndigheten från hösten 2018 ska ha sitt 
säte i Katrineholm. Vi avser att placera cirka 70 tjänster på vårt nya huvudkontor, med 
placering av cirka 50 tjänster i ett första steg under 2018. Under hösten 2017 förberedde vi 
oss inför den kommande förändringen. 
 

#Resultatredovisning 

#Inledning 

Strålsäkerhetsmyndigheten (SSM) har delat in verksamheten i verksamhetsområden med 
utgångspunkt i de ansvarsområden regeringen har beslutat om i förordningen (2008:452) 
med instruktion för SSM och i myndighetsförordningen (2007:515). Inom varje 
verksamhetsområde ska SSM säkerställa strålsäkerheten och verka för att skadliga effekter 
av strålning på människa och miljö ska minimeras.  

Verksamhetsområdena utgör, tillsammans med myndighetens processer, grunden för hur 
myndigheten styrs och verksamheten redovisas. Beskrivningen av verksamhetsområdena 
med processer tydliggör sambanden mellan uppgift och mål enligt instruktionen, samt hur 
myndigheten arbetar för att nå målen. Indelningen i verksamhetsområden gör det möjligt 
för den operativa verksamheten att arbeta mot verksamhetens mål i enlighet med vår 
vision, verksamhetsidé och värdegrund.  

#Långsiktiga mål  

De långsiktiga målen för strålsäkerheten i samhället är ett uttryck för vad SSM tillsammans 
med övriga aktörer ska sträva mot inom de verksamhetsområden där myndigheten verkar. 
För att nå de långsiktiga målen krävs således insatser inte enbart från SSM utan även från 
andra aktörer. Vidare krävs att samspelet mellan aktörerna är effektivt. Målen för 
verksamhetsområde Effektiv förvaltning visar vad SSM ska uppnå inom den egna 
förvaltningen. Målen följs upp med indikatorer som visar om målen uppnåtts eller om 
myndigheten är på rätt väg. 

#Indikatorer 

Vi har för vissa verksamhetsområden valt att visa indikatorer för att konkretisera 
strålsäkerheten i Sverige. Vissa av indikatorerna används även som mått och indikator för 
miljökvalitetsmålet Säker strålmiljö. Indikatorerna har valts för att de ska vara 
meningsfulla, verifierbara och allmänt vedertagna. SSM avser att fortsätta arbetet med att 
utveckla indikatorer de kommande åren för att få en heltäckande bild av verksamheten. 

#Bedömning av strålsäkerheten 

Enligt SSM:s instruktion ska myndigheten vara pådrivande för en god strålsäkerhet i 
samhället. Vi redovisar därför här vår bedömning av strålsäkerheten ur olika perspektiv för 
våra olika verksamhetsområden. Bedömningarna bygger på de samlade 
strålsäkerhetsvärderingar myndigheten gör, och på iakttagelser myndigheten har gjort i 
samband med tillsyn. Bedömning av strålsäkerheten görs i förhållande till de långsiktiga 
målen. 

#Prestationer och prestationstyper 

Vi definierar våra prestationer med utgångspunkt i de processer inom vilka vi genomför vår 
verksamhet. Genom att exempelvis Tillsyn inom verksamhetsområdet Strålsäker kärnkraft 
tillför myndigheten ett värde till samhället. Processen Tillsyn är en prestationstyp och de 
enskilda tillsynsinsatserna, som inspektioner, är enskilda prestationer. Totala kostnader 
anges endast för prestationstyp om inte annat anges i direkt anslutning till respektive tabell 
under "Volymer och kostnader". 

#Processer 

Myndighetens verksamhet bedrivs genom planerade aktiviteter som genomförs på 
avdelningar och enheter. Alla aktiviteter är kopplade till ett verksamhetsområde och till en 
process. SSM:s processkarta har reviderats. Det innebär att resultat och kostnader i 
resultatredovisningen redovisas i enlighet med den reviderade processkartan från och med 
årsredovisning 2016. 

#Jämförbarhet med tidigare år 

Sedan 2010 delas verksamheten in på det sätt SSM själv finner lämpligt, i ledning av 
myndighetens instruktion och i enlighet med 3 kap. 1 § förordningen (2000:605) om 
årsredovisning och budgetunderlag (FÅB). I de fall det inte går att jämföra med tidigare år 
anges ”i.u.” (ingen uppgift) i tabeller för volymer och kostnader. 