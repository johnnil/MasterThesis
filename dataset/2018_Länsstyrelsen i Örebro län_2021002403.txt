#Landshövdingen har ordet 

#En samlande kraft i demokratins tjänst 

Länsstyrelsen har en viktig roll i det svenska demokratiska systemet. Under året har vi på flera 
olika sätt omsatt de mål som riksdag och regering beslutat till konkret samhällsnytta för Örebro 
län. Ett exempel är just det som är demokratins yttersta uttryck, nämligen allmänna val där 
Länsstyrelsen som den regionala valmyndigheten genomfört tolv kommunval, ett landstingsval 
och ett riksdagsval för valkretsen Örebro län. 

I ljuset av nya hotbilder och omvärldshändelser ställde sig årets valarbete inför nya utmaningar. 
Det är därför glädjande att kunna konstatera att vårt valarbete har fungerat mycket bra. Särskild 
vikt lades vid säkerhetsförberedelserna. Samverkan med länets kommuner, Valmyndighet och 
media skedde friktionsfritt och effektivt. 

Regering och riksdag har visat förtroende för vår verksamhet och under året fick vi flera nya 
och utökade uppdrag. Här kan nämnas naturnära jobb som möjliggjort skötselåtgärder i 
skyddade naturmiljöer. Spelmissbruk har tillförts vårt samordnande folkhälsoarbete där vi 
bidragit till kunskapsutveckling. 

#Stärkt trygghet och säkerhet 

Länsstyrelsen tillfördes under året ökade anslag till vårt arbete med krisberedskap och civilt 
försvar. Förändrade säkerhetspolitiska bedömningar har medfört stärkt samarbete med försvaret 
och med civilförsvarsaktörer i länet. Tillsammans med chefen för Militärregion väst har vi som 
första län tagit fram en Regional grundsyn för totalförsvaret i Örebro län. Detta är en stabil 
grund för ett ökat samarbete inom länet, vilket möjliggör en bättre beredskap och ökad 
totalförsvarsförmåga. Flera större övningar har genomförts, exempelvis en där samtliga 
kommuner i länet involverades. 

#Sommarens torka 

Vår samordnande roll inom krisberedskap sattes på prov under sommaren. Precis som landet i 
övrigt hade Örebro län en rekordvarm och torr sommar. Statistik från SMHI visar att Östernärke 
var det område i Sverige som under 2018 hade störst avvikelse från den normala 
medeltemperaturen. På helåret 2018 var det i Östernärke 2,4 grader varmare än medelvärdet för 
åren 1961–1990.  

Länsstyrelsen sökte mildra jordbrukets problem i torkans spår, såsom minskade skördar och 
foderbrist. Vi gick snabbt upp i stabsläge, vilket innebar att alla berörda enheter kunde samverka 
effektivt. Vi initierade bland annat en särskild foderförmedling och hade samverkansmöten med 
jordbruksnäringen, rådgivningsorganisationer, kommuner och banker. Denna kraftsamling har 
fortsatt under hösten och rönt stor uppskattning lantbruksföretagen. 

Samarbetet med lantbruket och landsbygdsintressenter var intensivt redan före sommaren då vi 
tillsammans med Region Örebro län sjösatte en regional handlingsplan för livsmedelskedjan. Vi 
önskar öka såväl produktion som förädling av jordbruksprodukter. Satsningen på lokal mat är 
också i linje med vår ambition att bli mer självförsörjande i regionen utifrån krisberedskap och 
säkerhetspolitiska hotbilder.  

Torkan orsakade också 236 bränder i skog och mark. Länsstyrelsens stabsläge gjorde att vi 
snabbt kunde agera och exempelvis begära nationella resurser från MSB. Därmed förhindrades 
att en svårbekämpad brand i Finnerödja fick ökad spridning. En brand i Lockhyttan nära en 
samhällsviktig TV-mast kunde bekämpas med de av EU förmedlade portugisiska plan som 
kunde vattenbomba. Detta fick en avgörande betydelse i positiv riktning. 

#Mot hållbart samhälle 

Vi har under året på många sätt bidragit aktivt i utvecklingen mot ett mer hållbart samhälle. Ett 
bra exempel på detta är vårt arbete inom den s k våtmarkssatsningen, utifrån det nationella målet 
att öka tillskottet till grundvattnet eller stärka landskapets egen förmåga att hålla kvar och 
balansera vattenflödena. Länsstyrelserna har en huvudroll i detta arbete och har under 2018 
tillsammans med länets kommuner påbörjat ett omfattande arbete. Sju av länets tolv kommuner 
har sökt bidrag. Åtgärderna täcker ett brett spektrum från restaurering av sumpskogar till 
anläggning av multifunktionella ytor i stadsmiljö.  

Den torra sommaren blev en skarp påminnelse om hur viktigt detta arbete är för att skapa ett 
mer hållbart samhälle. Torkan fick konsekvenser i form av kraftigt sänkt grundvatten- och 
ytvattennivå. Vissa vattendrag blev torrlagda, vilket fick negativa konsekvenser för hotade arter. 

Historiskt har industrin i Bergslagens satt spår i länet i form av 600 dammar. En del av dem är 
regleringsdammar till länets 130 vattenkraftverk. Vi har under året beviljat bidrag för lokala 
vattenvårdsprojekt (LOVA) till ägare som vill riva sin damm och återställa strömsträckor till 
fungerande vandringsvägar för fiskar och andra vattenlevande djur. Detta är en fråga som 
väcker debatt. 

Sveriges fjärde största sjö Hjälmaren har stor potential. Vi har initierat ett arbete med att ta fram 
en förvaltningsplan för fisket i Hjälmaren. Arbetet görs tillsammans med fyra andra län. 
Samtidigt har ett arbete påbörjats kring hur Hjälmaren ska bli mer tillgänglig för turism, 
friluftsliv och landsbygdsutveckling.  

Vårt uppdrag är också att skydda områden med höga naturvärden. Under året bildades tio nya 
naturreservat, varav två till arealen mycket stora områden. I Örebro län är nu drygt 3,5 procent 
av den produktiva skogsmarksarealen formellt skyddad. 

Arbetet med Grön infrastruktur, där större naturområden ska bindas samman på frivillig grund, 
resulterade i en omfattande handlingsplan som renderade både ris och ros vid remissrundan.  

Många av de frågor som Länsstyrelsen arbetar med innehåller målkonflikter och åstadkommer 
offentlig debatt. Vi strävar efter att alltid vara sakliga och ha ett gott bemötande. Vi har under 
det gångna året exempelvis fått mycket beröm i vår hantering i rovdjursfrågan efter ett stort 
vargangrepp på en fårbesättning. 

#Örebro nu sjätte störst i Sverige  

Örebro län fortsätter att öka i befolkningsantal. Med 150000 invånare passerade Örebro 
kommun Västerås och blev Sveriges sjätte största kommun och är ensam större än alla övriga 
elva kommuner i länet tillsammans – trots att nästan alla länets kommuner har haft en positiv 
befolkningsutveckling de senaste åren.  

Örebro universitet utgör en viktig faktor för tillväxten, med alla långa utbildningar på plats och 
en framstående plats i internationell ranking. 

Omfattande bostadsbyggande är ytterligare en viktig faktor. Åren 2015–2017 byggdes flest 
bostäder i Örebro län i relation till befolkningstalen.  

Vårt arbete inom den nationella bostadspolitiken har till stor del inriktats på den centrala frågan 
att skapa bostäder för alla. Vårt arbete ledde bland annat till att 996 lägenheter kunde byggas 
med hyresbostadsstöd, vilket är tredje bäst i landet. Under 2018 såg vi en inbromsning i 
byggtakten. Länsstyrelsen arbetar aktivt för god och tidig dialog med samtliga kommuner i 
länet. 

#Den goda dialogen 

Länsstyrelsen har en unik ställning inom svensk statsförvaltning på grund av sin geografiska 
närvaro men också utifrån mängden sakpolitiska områden vi hanterar. En av våra viktigaste 
uppgifter är att göra sammanvägda bedömningar och därmed avdöma målkonflikter. Under året 
har vi målmedvetet fortsatt att utveckla vår kapacitet att arbeta sektorsövergripande och 
uppträda som en myndighet i dialogen med samarbetsparter, medborgare och företag. 

Vidare fattar våra 200 medarbetare nu mestadels digitala beslut. Det ökar tillgänglighet, 
rättssäkerhet, insyn och delaktighet. Vi har en ny webbplats med enklare och snabbare 
publiceringsverktyg. 

Vi har fortsatt vårt arbete med värdegrundsfrågor och startat en resa som inkluderar alla 
medarbetare för att ta fram en ny vision för vår myndighet. Vi vill vara en effektiv och modern 
myndighet i medborgarens tjänst.  

Vårt residens, beläget i Örebro slott, är en fantastisk mötesplats. Vi använder residenset för 
många strategiska samtal men har också Öppet residens två gånger per år då allmänheten bjuds 
in. Under 2018 hade vi mer än 3500 besökare. 


#Organisation

Landshövdingen är chef för Länsstyrelsen och regeringens företrädare i länet. Länsrådet leder 
det dagliga arbetet och är landshövdingens närmaste medarbetare och ersättare. Länsstyrelsen är 
en enrådighetsmyndighet. Det innebär att landshövdingen svarar direkt inför regeringen och att 
myndigheten har ett insynsråd istället för en styrelse. I Länsstyrelsens ledningsgrupp ingår 
landshövding, länsråd, avdelningschefer, ekonomichef, kommunikationschef och personalchef.  

Myndighetens verksamhet bedrivs vid tre avdelningar, med fyra eller fem enheter inom varje 
avdelning, samt en ledningsstab. På myndigheten finns en Miljöprövningsdelegation som är ett 
särskilt beslutsorgan för ärenden om miljöfarlig verksamhet enligt miljöbalken samt en 
Viltförvaltningsdelegation som är ett särskilt beslutsorgan för frågor som rör viltförvaltningen i 
länet. På myndigheten finns även en Kampsportsdelegation som beslutar om tillstånd för att få 
anordna tränings-, tävlings- och uppvisningsmatcher i kampsport.  