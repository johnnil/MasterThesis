#LANDSHÖVDINGEN HAR ORDET 
 
Myndighetens vision "Tillsammans för Norrbottens bästa" bygger på att det bästa för länet är en 
hållbar utveckling. Genom vårt breda uppdrag täcker vi in de tre perspektiven av hållbarhet – de 
miljömässiga, sociala och ekonomiska. Närheten till och samarbetet med kommunerna samt vår 
kunskap om länets förhållande är en bra grund för vårt arbete. 
 
2016 präglades av frågan om storregion samt om överföringen av det regionala 
utvecklingsansvaret från Länsstyrelsen i Norrbottens län till Norrbottens läns landsting. 
Överföringen har i allt väsentligt löpt väl. Stärkt arbete med de globala målen för hållbar 
utveckling och Agenda 2030 blir nu en del av Länsstyrelsens väg framåt. Bland länets största 
utmaningar kan räknas brist på bostäder, en åldrande befolkning, integration, de små 
kommunernas och landsbygdens särskilda utmaningar, höga ohälsotal samt en minskad biologisk 
mångfald som hotar våra ekosystem. Effekterna av klimatförändringar utgör en utmaning för 
renskötseln redan nu. Även polariseringen mellan markintressen och övriga intressen kring 
resursanvändning är en fortsatt utmaning. 
 
Utifrån den regionala handlingsplanen för integration och tillväxt, där två perspektiv av hållbar 
utveckling möts, samlar projektet Integration & tillväxt i Norrbotten olika aktörer i länet för en 
gemensam satsning under drygt tre år. Projektet finansieras av bland andra EU-fonden AMIF. 
Målet är en snabbare väg mot arbete genom regionala modeller för inventering av kompetens hos 
målgruppen. Tillsammans med våra nya uppdrag riktat mot asylsökande skapar det goda 
förutsättningar för att kunna arbeta ur ett helhetsperspektiv för att stärka en god integration i länet. 
 
Länsstyrelsen har genomfört omfattande inventeringar av det statliga ledsystemets status. Målet är 
att lederna ska vara tillgängliga, säkra och ge besökarna en bra friluftslivsupplevelse samt bidra till 
att öka folkhälsan. Renovering av vindskydd och brobyggen samt upprustning av 
vinterledssystemet har genomförts och ny vägvisning längs de statliga lederna, främst Kungsleden, 
har påbörjats. Skyltarna följer reglerna om god ortsnamnssed vilket innebär att ortnamn på 
meänkieli, samiska och svenska redovisas. 
 
Tillsammans med Polisen och Norrbottens kommuner anordnade Länsstyrelsen den fjärde 
Trygghetskonferensen som är ett nationellt forum. Detta år på temat migration, integration och 
utanförskap. Här lyftes bland annat frågor kring brottsförebyggande arbete, jämställdhet, hälsa, 
sociala risker, våldsbejakande extremism och civila samhället.  
 
I länet har vi tillsammans med kommuner, myndigheter och andra aktörer övat vår förmåga att 
hantera de konsekvenser som en omfattande storm får för samhället. Vi kan konstatera att vi har 
en bra samverkan i grunden, men också att vi har behov av att fortsätta att utveckla vårt 
gemensamma arbete i syfte att stärka vår förmåga att hantera liknande händelser.  
 
Samverkan över läns- och landsgränser är viktig. Förra året besöktes länet av bland andra ett 50-
tal FN-ambassadörer på temat ”Sustainability in the Swedish Arctic”. Ytterligare ett 50-tal 
utländska ambassadörer med placering i Sverige besökte oss under året för att få veta mer om 
länets utmaningar och möjligheter.  
 
Länsstyrelsen har genomfört en pilotstudie i syfte att preliminärt bedöma hur ett förbättrat fiske 
leder till en positiv näringslivs- och samhällsutveckling i Norr- och Västerbottens län. Studien 
indikerar att varje kilo lax som fångas direkt genererar strax under 500 kronor i försäljning för de 
lokala företagen inom handel, turism och service, vilket motsvarar ett totalt värde om knappt 90 
miljoner kronor. Studien visar också att cirka 30 nya arbetstillfällen tillkommit, vilka kan härledas 
till ett förbättrat och ökat sportfiske. I sportfiskets utveckling finns sannolikt också en betydande 
ekonomisk potential som kan utvecklas kraftigt i framtiden.   
 
Regeringen har under året utrett frågan om att uppgradera Esrange i Kiruna för uppskjutning av 
satelliter. Länsstyrelsen i Norrbotten har beviljat medel till projektet SmallSatExpress som ska 
utveckla dessa möjligheter, bland annat genom att skapa testmiljöer vid Esrange.  
 
Vattendragen i Norra Norrland är påverkade av olika verksamheter, till exempel av tidigare 
flottledsrensningar. Under året beviljade EU Lifeprojektet Reborn som Länsstyrelserna i 
Norrbotten och Västerbotten ska genomföra tillsammans. Vattendragen, som ska återföras till en 
mer naturlig livsmiljö, ingår i det europeiska Natura-2000 nätverket. Det handlar om 200 
kilometer älvsträcka till en kostnad av 130 miljoner varav EU står för 74 miljoner. Satsningen 
kommer även att innebära nya och bibehållna arbetstillfällen för länen. Under året har 
myndigheten påbörjat arbetet med en handlingsplan för långsiktig hållbarhet i våra ekosystem, 
Grön infrastruktur. Handlingsplanen görs i samarbete med Skogsstyrelsen och Trafikverket. 
Länsstyrelsen har också lagt fast en klimat- och energistrategi som fokuserar på näringslivets 
utmaningar och möjligheter att bidra till en grön omställning.  
 
Vi vill gärna se mer norrbottnisk mat på tallrikarna – för vår miljö, för vår hälsa och för att stärka 
företagandet. Därför har Länsstyrelsen, Landstinget, Norrbottens kommuner och LRF i 
Norrbotten, tillsammans med aktörer från livsmedelsbranschen, under 2016 arbetat fram 
Norrbottens livsmedelsstrategi Nära Mat. Strategin handlar bland annat om kompetensförsörjning, 
matproduktion och energiförsörjning för en hållbar utveckling i länet. 
 
Bredbandsutbyggnaden i länet är i full gång. Genom landsbygdsprogrammet har Länsstyrelsen 
fördelat 210 miljoner kronor under året till bredbandsutbyggnad till områden som inte är 
kommersiellt utbyggbara. I sammanhanget kan nämnas att utbyggnad av bredband kan få positiva 
effekter för både miljö och människor då fler och fler tjänster kan användas på digital väg. Vårt 
eget effektiviseringsarbete inom myndigheten avspeglar sig bland annat i projektet ”Digital 
modern myndighet” som i korthet handlar om att i tillämpliga delar digitalisera vårt arbetssätt.  
 
Avslutningsvis kan jag glädjande konstatera att Länsstyrelsens ekonomi är i balans, vilket ger 
goda förutsättningar för vår verksamhet framöver.  
