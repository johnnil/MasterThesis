#Landshövdingen har ordet 

2017 har varit ett intensivt år för Länsstyrelsen Skåne. Vårt 
uppdrag är brett och spänner över många av samhällets olika 
delar. Våra beslut påverkar miljö, företag och kommuner. Den 
bredd som Länsstyrelsen representerar är både vår styrka och vår 
utmaning. Det gäller att hitta balansen i vårt uppdrag och förena 
olika intressen och utmaningar till en helhet som ger de bästa 
förutsättningarna för vårt län, samtidigt som vi fullföljer de 
förväntningar som riksdag och regering har på oss som myndighet. 
Vi ska anpassa oss till det moderna samhällets krav på snabbhet 
och effektivitet samtidigt som vår långvariga historia som 
myndighet ger oss en förankring som går långt tillbaka i tiden. 
Våra medarbetares expertis är vår största tillgång och ett ännu 
tydligare fokus på samverkan, både inom myndigheten och med 
omgivande samhälle, är en förutsättning för framgång. 

Det har varit mitt första hela år som 
myndighetschef/landshövding och vi fick i april möjlighet att hälsa 
Ola Melin välkommen som länsöverdirektör. Det har gett 
Länsstyrelsen Skåne en tydlig länsledning. Myndigheten har fått 
nya enheter och medarbetare, och gamla trotjänare har lämnat. 
Dessutom flyttade Länsstyrelsen från de gamla lokalerna på 
Kungsgatan i Malmö vid halvårsskiftet. En utmaning som 
genomfördes på bästa sätt. Länsstyrelsens lokaler i Kristianstad 
fick också ett nytt utseende genom en välbehövlig renovering. 

Myndighetens aktiviteter har varit många och olika. Jag har besökt 
alla kommuner och det har gett en bra inblick i deras verksamhet 
och i de olika förutsättningar som de 33 skånska kommunerna har. 
Samtal, både under kommunträffar och i övriga möten med 
kommuner, har fokuserats på bostadsbyggande och på frågor kring 
mottagandet av nyanlända. Frågor kring nyanlända, sysselsättning 
och etablering har också varit på agendan när Länsstyrelsen Skåne 
träffat andra myndigheter i länet som till exempel 
Migrationsverket och Arbetsförmedlingen. Arbetet i RÖK 
(regional överenskommelse) har fortsatt.  

Vi har under året tagit oss an nya uppgifter utifrån vårt 
regleringsbrev där det brottsförebyggande uppdraget har spelat 
stor roll. Det har ytterligare förstärkt samverkan med Polisen, 
Tullverket, Region Skåne med flera. Nödvändigheten med ett 
tydligt och nära samarbete med berörda myndigheter, näringsliv 
och kommuner kan inte nog betonas för att vi ska bli 
framgångsrika i arbetet med brottsbekämpning. Det handlar om 
att öka tryggheten i vårt skånska samhälle men det handlar lika 
mycket om att visa vår samlade förmåga att ta krafttag mot all 
brottslighet. 

Länsstyrelsens roll i kris och i tider av instabilitet runt om i 
världen är betydande. Det har ytterligare understrukits det gånga 
året. Ökad samverkan med Militärregion syd, samverkan mellan 
Sydlänen, och kontakter med Myndigheten för Samhällsskydd och 
Beredskap har satt sin prägel. Seminarier för kommuner och andra 
har genomförts för att återuppväcka en totalförsvarsorganisation 
som stått tillbaka de senaste 20 åren. Länsstyrelsen har också 
deltagit i Aurora 17, den stora försvarsmaktsövning som 
genomfördes under tidig höst. Övningar, en robust struktur och 
en genomtänkt samverkan med övriga samhället och andra 
samhällsaktörer är en förutsättning för att vi som Länsstyrelse ska 
leva upp till rollen som högsta civilförsvarsmyndighet vid höjd 
beredskap. 

Miljöarbetet har varit en stor del i Länsstyrelsens arbete också 
under 2017. Vi har bidragit till att en ny Klimat- och 
energistrategi för länet är under framtagande inom ramen för KSS 
(Klimatssamverkan Skåne). Projektet med 10 kommuner som ska 
minska sin fossila användning till ett minimum visade under året 
goda resultat vilket bådar gott för framtiden (projektet pågår till 
och med 2019) Glädjande är också att miljömålet en god bebyggd 
miljö har en positiv utveckling. Klimatförändringarna är en 
utmaning av komplex karaktär för Skåne som har kust på tre 
sidor, svag landhöjning och en stor önskan från många att bo och 
leva strandnära. Erosion och översvämningar i framtiden är därför 
ytterligare en viktig aspekt att bedöma i framtida planer. 
Länsstyrelsen Skåne har lanserat en ny karttjänst, Vatten och klimat, 
som kan användas till att hitta områden med 
översvämningsproblematik. Till den komplexa bilden för 
planering ska också läggas den tidigare kända utmaningen mellan 
ökat bostadsbyggande och god jordbruksmark. Dessutom har 
Länsstyrelsen haft anledning att noga följa 
Strålskyddsmyndighetens arbete med ESS (European Spallation 
Source). Länsstyrelsens hoppas att planen på en anläggning i full 
verksamhet med god bebyggd miljö i anslutning till anläggningen 
kan realiseras inom en snar framtid. 

Skåne ska vara ett levande län för både stad och land. Därför är 
det viktigt att förutsättningarna att leva och bo på landsbygden blir 
bättre. En rapport som Länsstyrelsen har tagit fram visar att det 
har blivit allt svårare att ta ut pengar eller att betala med 
kontanter på landsbygden. En avgörande del för 
landsbygdsutveckling är bredbandsuppkoppling. Den är på gång, 
men hela länet kommer inte att kunna täckas vilket skapar 
problem som behöver uppmärksammas. 

Mycket mer har naturligtvis hänt och mycket arbete har 
genomförts under året. #Metoo har diskuterats även på 
Länsstyrelsen Skåne, tillsammans med att ett systematiskt 
jämställdhetsarbete har pågått. Vi har deltagit i EU-projekt, vi har 
haft stats- och talmansbesök och besök från riksdagsutskott. Vi har 
deltagit i möten och konferenser om mänskliga rättigheter. Vi har 
blivit nominerade till Sveriges modernaste myndighet. Vi har 
blivit kran-märkta, utöver att vi sedan tidigare är KRAV-märkta. 
Naturreservatet Kullaberg har fått certifieringen European charter 
for sustainable Tourism in Protected areas. 

Mer går att läsa i denna årsredovisning. Jag vill tacka alla för ett 
bra jobb. Nu fortsätter vi framåt 2018! 


#Övergripande samordningsuppdrag 

Länsstyrelseinstruktion 2 §: 

Länsstyrelsen ska verka för att nationella mål får genomslag i länet samtidigt 
som hänsyn ska tas till regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta 
sektorsövergripande och inom myndighetens ansvarsområde samordna olika 
samhällsintressen och statliga myndigheters insatser. 

Länsstyrelsen ska främja länets utveckling och noga följa tillståndet i länet samt 
underrätta regeringen om dels det som är särskilt viktigt för regeringen att ha 
vetskap om, dels händelser som inträffat i länet. 

Länsstyrelsen ska vidare ansvara för de tillsynsuppgifter som riksdagen eller 
regeringen har ålagt den.  

Förordning (2008:1346). 

Länsstyrelsen arbetar aktivt för att de nationella målen ska få genomslag i länet. 
Det görs i samarbete med statliga myndigheter, kommuner, Kommunförbundet 
Skåne, Region Skåne, företrädare för näringslivet och ideella organisationer. 
Arbetet finns i huvudsak beskrivet under respektive sakområde, men följande 
prioriteringar har präglat året: 

* Stärka förutsättningarna för ett ökat bostadsbyggande i dialog med 
kommunerna. 

* Samordning av mottagandet av nyanlända genom att utveckla nya 
samarbetsformer. 

* Fossilbränslefritt och klimatanpassat Skåne inom ramen för 
Klimatsamverkan Skåne. 

* Uppnå miljömålen och skydda dricksvattnet. 

* Tätortsnära natur och friluftslivsmål ska få genomslag i 
samhällsplaneringen, naturvården och tillväxtarbetet. 

* Bredband för alla genom att stimulera utbyggnaden och effektivt använda 
medel ur landsbygdsprogrammet. 

* Effektiv och träffsäker tillsyn. 

* Operationalisera och hitta lämpliga arbetsformer för Länsstyrelsens 
uppdrag inom civilt försvar 

* Bidra till minskad brottslighet och ökad trygghet i länet genom en etablerad 
samordning av det brottsförebyggande arbetet 

* Ett jämställt Skåne – ny strategi för genomförandet av jämställdhetsmålen i 
Skåne. 

#Dialog förs regelbundet med Skånes kommuner 

Under våren besökte landshövdingen länets samtliga 33 kommuner. Vid dessa 
besök lades tonvikt på att tillsammans med kommunledningarna diskutera 
bostadsförsörjningsfrågor samt frågor rörande mottagande och integration av 
nyanlända. Landshövdingen bjöd också i september och oktober in 
kommunledningarna till två kommunledningsmöten. Mötena behandlade 
beslutsprocesser avseende flyktingmottagande, kommunernas behov av stöd inom 
det brottsförebyggande arbetet i länet samt Skånes jämställdhetsstrategi. Förutom 
kommunföreträdare medverkade också Migrationsverket och Polisen, Region Syd. 
 
Under 2017 har ledningen för Kommunförbundet Skåne, Region Skåne och 
Länsstyrelsen fortsatt samarbetet inom Skånskt ledningsforum. I detta forum 
behandlas frågor som är viktiga för Skåne. Följande frågor har varit i centrum 
under året: 

* Programförklaringen ”Skåne tillsammans mot brott” 

* Uppbyggnaden av civilt försvar och samverkan med bland annat 
näringslivet 

* Mottagande av nyanlända och kommunernas behov 

* Sverigeförhandlingen/nationell transportinfrastruktur 

* Arbetet i Skånskt bostadsnätverk. 

Mötesformen har utvecklats under året, med ett formellt möte med bredare 
deltagande från respektive organisation samt flera mindre och mer informella 
möten med de högsta ledningarna.  

#Dialog och rapportering 

Dialogen med regeringen och Regeringskansliet sker i olika former under hela 
året. De departement vars sakområden länsstyrelsen har uppdrag inom har 
regelbundet utbyte av information med länsstyrelserna. Rapportering sker till 
Regeringskansliet enskilt, genom länsstyrelserna gemensamt eller samordnat av en 
myndighet. I några fall har Länsstyrelsen valt att särskilt uppmärksamma 
situationen i Skåne i form av en skrivelse eller genom att be om ett möte. 

I vårens budgetunderlag redovisade Länsstyrelsen Skåne till regeringen situationen 
med en alltmer komplicerad miljöprövning och behovet av ett effektivare 
prövningsförfarande. Vidare redovisades exempelvis behovet av utökad miljötillsyn 
för att bland annat möta EU krav samt Länsstyrelsens syn på ett förstärkt djurskydd 
med behov av ökad verksamhet kring djurskyddskontroller. 

Ledningens enskilda myndighetsdialog med regeringskansliet genomfördes i maj. 
På mötet diskuterades bland annat framtida utmaningar för Länsstyrelsen. 
Exempelvis diskuterades i detta sammanhang återuppbyggnaden av civilt försvar 
utifrån frågeställningar som behov av kunskapsuppbyggnad, inkluderandet av 
många gånger privat drivna samhällsviktiga verksamheter men också behovet av 
långsiktig finansiering. Även Länsstyrelsens syn på hur den statliga samordningen 
kan förtydligas lyftes på detta möte. 

I höstens budgetproposition aviserade regeringen om budgetförstärkningar till 
länsstyrelsernas ramanslag. I samband med detta uppmärksammade Länsstyrelsen 
Regeringskansliet om den komplicerade finansiella styrningen av länsstyrelserna 
uppkommen ur en splittrad finansiering samt vikten av att de tillkommande 
medlens fördelning mellan länsstyrelserna följer den generella fördelningsmodell 
som regeringen använt de senaste tio åren.  