#Tillförordnade generaldirektören har ordet 

#IMPLEMENTERING AV EN TYDLIG VERKSAMHETSINRIKTNING OCH ORGANISATION 
 
År 2018 var ett intensivt och innehållsrikt år. Ett år att blicka tillbaka 
på med stor respekt för alla medarbetares insatser. De har behållit 
fokus på vårt viktiga kärnuppdrag – bland annat att säkerställa ett 
robust stamnät och en god elberedskap, samtidigt som ett omfattande 
internt verksamhets- och organisationsförändringsarbete pågått. En 
summering av året ges här. 

#Elberedskap 

Sommaren 2018 var den varmaste på över 260 år med konsekvenser som extrem 
torka, vilket ledde till rekordmånga bränder. I samband med bränderna påverkades 
delar av stamnätet och det genomfördes från- och tillkoppling av ledningar enligt 
begäran från räddningsledare. Utmed de stamnätsledningar som drabbades avbröt 
Svenska kraftnät alla planerade underhållsarbeten och det medförde viss försening 
och har påverkat genomförandet för flera av våra pågående nätinvesteringar och 
underhållsåtgärder. 

Svenska kraftnäts hantering av konsekvenserna under och efter bränderna 
fungerade i huvudsak mycket bra. Gentemot samhället löstes såväl nödvändiga som 
efterfrågade uppgifter med räddningsledare, MSB, regeringskansliet och andra 
involverade aktörer. 

I arbetet med att återuppta totalförsvarsplaneringen har affärsverket under 2018 
tagit fram en ny inriktning för Sveriges elberedskap. Under året har även 
Insynsrådet för Elberedskap startats upp på nytt samt haft tre möten. 

#Kraftsystemet i fortsatt förändring  

Det svenska kraftsystemet genomgår stora förändringar. Svenska kraftnäts 
analyser och prognoser visar att förändringar sker, framförallt i södra Sverige, 
bland annat beroende på införandet av mer väderberoende produktion, men även 
på förändringar i svenska kärnkraftsanläggningar och ändrade effektflöden i 
kraftsystemet. Viktigt nu och fokus framåt är att branschen och Svenska kraftnät 
samverkar för att hitta gynnsamma lösningar för att till exempel utveckla ny teknik 
som möjliggör mer flexibel användning och produktion.  

#Kraftbalansen 

Årligen lämnar Svenska kraftnät – enligt affärsverkets instruktion – en rapport 
med bedömning av förutsättningarna att såväl kort- som långsiktigt upprätthålla 
kraftbalansen. Sammanfattningsvis visade 2018 års rapport att marginalerna under 
höglastsituationer krymper för den svenska kraftbalansen och därmed även 
förmågan att vara självförsörjande med tillräckligt med el under årets kallaste 
timmar. Ett ökat underskott ökar behovet av import och då kan det heller inte 
uteslutas att handelskapaciteter behöver utökas. Import kan dock bara bidra till att 
undvika effektbrist om angränsande länder inte själva har ett underskott. Alla 
prognoser pekar dock på att Sverige fortsatt kommer att exportera el på årsbasis, 
och att den årliga exporten kommer att öka under kommande år.   

#Nordiskt samarbete  

Nya utmaningar i ett föränderligt kraftsystem ställer högre krav på samarbete och 
nya lösningar. I Norden har systemoperatörerna ett väl fungerande samarbete 
inom bland annat marknadsutvecklingsfrågor och med de nya utmaningar 
kraftsystemet står inför.  

Mot bakgrund av Svenska kraftnäts och Statnetts gemensamma balansansvar för 
det nordiska synkronområdet och de utmaningar som kraftsystemet står inför har 
samarbetet fördjupats och formaliserats ytterligare. Den 1 februari 2018 
undertecknade Statnett och Svenska kraftnät ett aktieägaravtal i det gemensamma 
bolaget Fifty AS.  Det innebar att verksamheten i Fifty startade och bolaget utgör 
basen för utveckling och förvaltning av IT-system som ska stödja drifts- och 
marknadsfunktioner.  

Arbetet med att utveckla en ny balanseringsmodell för den nordiska elmarknaden 
är i gång och de nordiska systemoperatörerna har presenterat en utvecklingsplan 
för modellen och hur den ska implementeras.  

Under våren 2017 infördes en gemensam balansavräkning för Sverige, Norge och 
Finland. Den gemensamma balansavräkningsprocessen drivs av vårt samägda 
bolag eSett Oy. I juni 2018 ingicks en avsiktsförklaring för att inkludera även den 
danska systemoperatören Energinet i arbetet och i bolaget eSett Oy. Det är ett 
viktigt steg i strävan mot en gemensam nordisk slutkundsmarknad.  

#Vikten av vattenkraft i energiomställningen 

En nationell plan för omprövning av vattenkraften beslutades i december av 
regeringen. En viktig uppgift i lagförslaget är att ta fram en nationell plan för 
omprövning av vattenkraften och det görs nu i samarbete med Havs- och 
vattenmyndigheten och Energimyndigheten. Det är viktigt för Svenska kraftnät att 
vattenkraftens nyttor bedöms korrekt och att möjligheterna till en ökad 
reglerförmåga och ökat effektuttag tillvaratas när miljötillstånden omprövas. Ett 
förslaget till nationell plan ska lämnas till regeringen den 1 juli 2019. 

#Miljö 

Svenska kraftnäts vision, ”En ledande roll för en hållbar och säker elförsörjning”, 
uttrycker vår vilja och ambition att arbeta för miljöanpassade, säkra och hållbara 
lösningar. Enligt Naturvårdsverkets senaste utvärdering tillhör Svenska kraftnät en 
av de myndigheter i Sverige som är bäst på systematiskt miljöarbete. Det har vi på 
Svenska kraftnät all anledning att känna oss stolta över, men det är givetvis viktigt 
att fortsätta utvecklingen mot en alltmer miljöanpassad och hållbar verksamhet 
inom affärsverket. 

#Vår strategi och fokusområden 

Under året har det genomförts ett intensivt arbete med att ta fram en 
verksövergripande strategi. Strategin stäcker sig över fem år och i framtagandet har 
det varit viktigt att sätta en gemensam bild över vart Svenska kraftnät är på väg och 
vilka viktiga steg som måste tas. För 2019 kommer fokus att ligga på:  

* implementera marknads- och systemlösningar,
* möta nya kapacitetsbehov och 
* vara en affärsmässig beställare. 

Organisationsmässigt har verksamheten delats i tre divisioner anpassade till 
kommande utmaningar. Den kulturella resa som genomförs på affärsverket är 
också mycket viktig för vår framgång. Jag ser fram emot fortsatt arbete så att alla 
medarbetare känner både inspiration och tillförsikt inför våra viktiga uppdrag 
framöver. 

#Stort rekryteringsbehov framåt  

För att möta utmaningarna behöver vi bygga oss starka med kompetenser inom 
flera områden. Förutom de mer ”traditionella” rollerna som kraftsystemanalytiker, 
projektledare eller underhållsingenjör är digitalisering alltmer viktigt. Det behövs 
fortsatt utveckling av såväl nya som befintliga IT-system så att de stödjer och bidrar 
till utvecklingen av vår verksamhet.   

#Årets resultat 

Ett år med inledande kyla, en kraftig vårflod med extrema vattenflöden under kort 
tid och en varm och torr sommar har givit mycket höga kostnader för reserverna, 
vilket bidragit till att affärsverket och koncernen visar ett negativt resultat för året. 
Därutöver har sommarens torka och bränder inneburit förseningar i pågående 
nätinvesteringar, vilket genererat kostnader på ca 50 mnkr. Sammantaget 
redovisar koncernen ett underskott på drygt 90 mnkr, motsvarande -0,9 procents 
avkastning. Målet för året var att uppnå en avkastning på 3,1 procent. Det negativa 
resultatet innebär att verket inte kommer kunna leverera någon utdelning till 
staten. 

#Slutord 

Som tillförordnad generaldirektör ser jag mycket fram emot att tillsammans med 
alla medarbetare nu rikta energin mot vår strategi och vårt viktiga 
samhällsuppdrag. Vi ska tillsammans leverera på strategin med stöd av den nya 
organisationen, fortsatt god samverkan i Norden och med fruktbara dialoger med 
alla som berörs av vår verksamhet.  