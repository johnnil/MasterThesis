#Polaråret 2016 

Under året har intresset för polarområdena varit stort. De påvisbara klimat-
förändringarna, och hur tydliga de är framförallt i Arktis, har ökat efterfrågan på 
kunskap om polarområdena. Parisavtalet, som trädde i kraft under 2016, har 
bidragit till att klimatförändringarna i Arktis lyfts fram och att förståelsen för 
polarforskningens betydelse ökat.  

Under året har Polarforskningssekretariatet planerat och genomfört ett antal 
forskningsexpeditioner till polarområdena, bland annat den marina expeditionen 
Arctic Ocean 2016 till Arktis tillsammans med Kanada. I expeditionen användes 
både isbrytaren Oden och den kanadensiska isbrytaren Louis S. St-Laurent. Den 
kanadensiska delen av expeditionen fokuserade på datainsamling kring havsbotten 
till stöd för landets ansökan till FN:s havsrättskonvention och den svenska delen 
bestod av miljökemi, maringeologi och atmosfärforskning.  

En terrester expedition på östra Grönland har genomförts med syfte att kartlägga 
de ekologiska drivkrafterna bakom evolutionen av fiskar och landlevande djur för 
flera hundra miljoner år sedan. Fossila fynd från expeditionen har redan lett till 
vetenskaplig publicering i tidskriften Scientific Reports. 

På Abisko naturvetenskapliga station har moderniseringsarbetet fortsatt bland 
annat med att göra stationen till en grön forskningsstation. Intresset från forskare 
att besöka stationen har fortsatt varit stort. Under året kom beskedet att projektet 
International Network for Terrestrial Research and Monitoring in the Arctic 
(INTERACT), har fått fortsatt finansiering via EU. För internationella forskare 
betyder det att möjligheten att vistas på Abisko naturvetenskapliga station ökar. 

Polarforskningssekretariatets internationella verksamhet har varit betydande under 
året. Särskilt kan nämnas det europeiska samarbetet där sekretariatet är aktivt både 
inom European Polar Board (EPB) och inom projektet EU-PolarNet. Det senare 
kommer att spela en viktig roll i att stödja EU-kommissionen med förslag till 
utlysningar inom polarforskningen. 

Polarforskningssekretariatet har på uppdrag av regeringen utrett behovet av ett 
isbrytande forskningsfartyg när isbrytaren Oden tas ur drift kring 2030. 
Sekretariatet har kunnat klarlägga den stora vetenskapliga betydelsen av Oden och 
att det finns ett tydligt fortsatt behov av ett isbrytande forskningsfartyg. Vidare 
presenterar sekretariatet i rapporten olika alternativ för ett marint isbrytande 
forskningsfartyg. 