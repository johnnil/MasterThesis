#Landshövdingen har ordet 

Länsstyrelsen verkar inom så gott som alla politikområden. Myndigheten ska arbeta för att de 
nationella målen får genomslag i länet samtidigt som hänsyn tas till regionala förhållanden och 
förutsättningar. Länsstyrelsen gör avvägningar mellan olika statliga intressen och är den enda 
myndigheten som har ett helhetsperspektiv på statens regionala intressen. Uppdraget är särskilt 
komplext och ansvarsfullt i en huvudstadsregion under starkt omvandlingstryck, där hänsyn ska 
tas till såväl nationella, regionala som lokala intressen.  

Länsstyrelsen har ett övergripande ansvar för att minska sårbarheten i samhället och arbetar 
kontinuerligt med att stödja och underlätta samverkan mellan aktörer som kommuner, landsting, 
företag och myndigheter. Terrorattacken på Drottninggatan i april satte länets 
krisberedskapsförmåga på prov. Länsstyrelsen deltog i arbetet med att samordna de myndigheter i 
Stockholms län, inom ramen för Samverkan Stockholmsregionen, som arbetade med att trygga 
situationen för allmänheten och underlätta en återgång till det normala. Under året har en ny 
krisledningsorganisation beslutats och arbetet med att möta statsmakternas höjda ambitionsnivå 
för det civila försvaret pågår. Länsstyrelsen har en central roll i det civila försvaret - som syftar till 
att värna civilbefolkningen, säkerställa viktiga samhällsfunktioner och bidra till försvarsmaktens 
förmåga.  

Länsstyrelsens medborgarundersökning visar att 9 av 10 länsbor överlag är nöjda med sina liv, 
men även att upplevelser av rädsla och otrygghet bland befolkningen ökat sedan 2011. Utöver en 
generellt och på flera områden ökad otrygghet visar 2017 års undersökning även på mycket stora 
skillnader mellan länets olika kommuner och stadsdelar. Att kommunerna har olika 
utgångspunkter och förutsättningar är snarare regel än undantag. Likväl måste de, Länsstyrelsen 
och alla andra aktörer samverka för att möta huvudstadsregionens utmaningar. Under 2017 har 
fortsatt stor kraft ägnats åt asylsökande och nyanlända som efter ett initialt mottagande ska 
erbjudas boende, omsorg, skola, utbildning och arbete.  

Om huvudstadsregionens, Länsstyrelsens och kommunernas utmaningar ska sammanfattas i ett 
enda ord är det expansion. Länet växer med drygt 35 000 invånare per år. Här bor 23 procent av 
rikets invånare och här föds vart fjärde barn. Det senaste decenniets kraftiga befolkningsökning 
har drivit upp bostadsbyggandet som nu ligger på historiskt höga nivåer. Tillkommande 
bostadsbebyggelse görs ofta genom förtätning i tidigare exploaterade områden. Av det följer att de 
planer som upprättas hanterar komplexa avvägningar mellan olika intressen. Länsstyrelsen 
bedömer att kommunernas planberedskap för nya bostäder är god, vilket antyder att den höga 
takten kommer att hålla i sig. Trots detta är bostadsbristen påtaglig, framförallt bland unga och 
länsbor med svag ekonomi.  

Den kraftiga expansionen yttrar sig även på arbetsmarknaden. Under det senaste decenniet har 
länet svarat för 45 procent av rikets sysselsättningstillväxt. Efterfrågan på arbetskraft är fortsatt 
hög och bara under 2017 ökade antalet sysselsatta med 30 000 personer och länet har en av EU:s 
starkaste regionala arbetsmarknader. Kompetensförsörjningen är därmed helt avgörande både för 
näringslivets och länets utveckling. Ska näringslivet utvecklas måste det finnas utbildad 
arbetskraft. Idag präglas flera viktiga branscher av brist på kompetens och Länsstyrelsens egna 
prognoser visar på otillräckliga volymer inom flera utbildningsgrupper. Stockholm är en 
huvudstadsregion med en stor branschrepresentation där huvudkontor och specialiserade 
kringtjänster är viktiga inslag. Arbetskraftsinvandring har här en avgörande roll eftersom 
specialister i många fall rekryteras på en internationell marknad. Vikten och behovet av 
arbetskraftsinvandring är anledningen till att Länsstyrelsen prioriterat frågan och under 2017 
föreslagit att ansvaret flyttas från Migrationsverket till Länsstyrelsen.   

Länsstyrelsen har ett ansvar för den statliga strategiska infrastrukturplaneringen och har under året 
tagit fram en ny länsplan för regional transportinfrastruktur. Huvuddelen av de nära 8,6 
miljarderna utgörs av medfinansiering till kollektivtrafikåtgärder, vilket är det som ger störst 
effekt både på minskad trängsel och klimatutsläpp. Under 2017 har Länsstyrelsen arbetat intensivt 
med att samråda kring områden som risk, miljö och kulturmiljö för utbyggnad av bostäder, 
tunnelbana, väg- och järnvägsprojekt. 

Länsstyrelsen verkar under ständigt föränderliga omständigheter. Under 2017 överfördes det 
nationella uppdraget mot prostitution och människohandel till den nystartade 
Jämställdhetsmyndigheten, samtidigt tillkom uppdraget att stödja den regionala samordningen av 
det brottsförebyggande arbetet. Under 2018 väntas beslut om det regionala utvecklingsansvaret 
ska flyttas från Länsstyrelsen till Stockholms läns landsting. Länsstyrelsen har understrukit att 
detta innebär att staten delegerar till den kommunala regionala nivån att göra avvägningar och 
prioriteringar i frågor som har stor betydelse och påverkan nationellt. Statens närvaro och 
delaktighet har stor betydelse i en huvudstadsregion och av detta följer att och att det regionala 
utvecklingsansvaret även fortsatt bör sortera under en statlig myndighet.  

Utmaningen ligger i att kontinuerligt finna nya metoder att effektivisera verksamheten. Under 
2017 prövade Länsstyrelsen ett nytt arbetssätt med tidiga planeringsdialoger tillsammans med 
kommunerna. Syftet är att erbjuda kommunerna strukturerad, samordnad och rättssäker 
rådgivning och vägledning, såväl tidigt i planprocessen som mellan skeenden i den formella 
planprocessen. Responsen har varit positiv och nu pågår arbete för att ytterligare förfina 
dialogformerna.  

Arbetat med att vara en modern, effektiv och angelägen myndighet fortsätter 2018, liksom 
målsättningen att huvudstadsregionen ska fortsätta att utvecklas och stärka sin position som 
nationell tillväxtmotor genom att vara en region som är attraktiv att bo, leva och verka i.  


#Övergripande samordningsuppdrag 

#Länsstyrelseinstruktion 

Länsstyrelseinstruktion 2 §: 

Länsstyrelsen ska verka för att nationella mål får genomslag i länet samtidigt som hänsyn ska tas till 
regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters insatser. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser som 
inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har ålagt 
den.  

Förordning (2008:1346). 

Länsstyrelseinstruktionens 2 § är själva kärnan i Länsstyrelsens arbete för en positiv utveckling av 
Stockholms län och genomsyrar myndighetens samlade arbete. Arbetet sker med bredd, djup och 
innehåll vilket innebär: 

* Kunskap genom samordning av tillsyn 

* Främja mellan avvägning och samverkan 

* Förmågan att i myndighetsutövningen balansera lagstiftning och utveckling i samma 
mening 

Huvudstadsregionen är en komplex och dynamisk region med många starka aktörer och intressen. 
Länet rymmer både metropol och landsbygd. Tätheten, tillväxttakten och komplexiteten ställer 
höga krav både på sektorsövergripande förståelse och djup expertkunskap. Länsstyrelsen 
medverkar till att etablera och stärka strukturer som gynnar samverkan och sektorsövergripande 
samarbeten med aktörer på olika nivåer. Det breda uppdraget ger Länsstyrelsen en mycket god 
överblick och myndigheten har en mycket central roll för att bidra till att komplexa frågor får en 
allsidig belysning genom att beredas och diskuteras i relevanta forum.  

Länsstyrelsen ska verka för att nationella mål får genomslag i länet samtidigt som hänsyn ska tas 
till regionala förhållanden och förutsättningar. 

Länsstyrelsen har fortsatt arbetet med den regionala livsmedelsstrategin. Arbetet och strategins 
inriktning har justerats utifrån den nationella livsmedelsstrategin som beslutades av riksdagen i 
juni 2017. Arbetet görs i samverkan med Stockholms läns landsting, LRF Mälardalen och Svensk 
Dagligvaruhandel. Analys över gapet mellan primärproduktion och konsumtion i östra 
Mellansverige, en kartläggning av trädgårdsnäringen i samma område och av den offentliga 
upphandlingen i Stockholms län har genomförts. Med utgångspunkt i kartläggningen av den 
offentliga upphandlingen diskuterades gemensamma mål för upphandling av livsmedel i länet 
med länets kommuner. 

Den nya regionala strategin ”Länsstrategi för jämställdhet 2018–2020” pekar ut inriktningen för 
jämställdhetsarbetet 2018–2020 och utgår från de nationella målen för jämställdhetspolitiken. 
Strategin har utformats specifikt för de utmaningar och möjligheter som finns i Stockholms län. 
Länsstyrelsen har i samverkan med Arbetsförmedlingen, Försäkringskassan, Polismyndigheten 
och Stockholms läns landsting arbetat fram strategin tillsammans med kommuner och idéburen 
sektor. Samverkansparterna har var och en fattat beslut om att ställa sig bakom strategin.  

Inom ramen för regeringens exportstrategi har Länsstyrelsen initierat ett regionalt exportcentrum i 
Stockholms län och tecknat en avsiktsförklaring om etablering med ett regionalt partnerskap 
bestående av Almi Företagspartner AB, Business Sweden, Exportkreditnämnden, Enterprise 
Europe Network, RISE Acreo, Företagarna och Stockholms Handelskammare enligt principen ”en 
dörr in”. Syftet är att samla olika offentliga aktörer som på olika sätt ger stöd till företag inom 
affärsutveckling och internationalisering och underlätta för företag att hitta rätt och få det stöd de 
behöver för att växa och ta steget ut på nya tillväxtmarknader. Målsättningen är att det regionala 
exportcentrat ska invigas under 2018. 

Som ett led i att utveckla Stockholm Arlanda som en internationell storflygplats och en förstärkt 
nod i landets flyginfrastruktur deltar Länsstyrelsen, som en av grundarna, i Connect Sweden, 
tillsammans med andra regionala och statliga aktörer. I samverkansarbetet ingår bland annat att 
öka Stockholm Arlandas attraktionskraft och få fler direktlinjer till och från flygplatsen. Under 
året har Länsstyrelsen tecknat ett förlängt samarbetsavtal inom Connect Sweden till och med 
2019. 

Under året har ett omfattande arbete gjorts med en ny strategisk inriktning, som är grunden för 
myndighetens styrmodell, för Länsstyrelsens samlade arbete för tillväxt och attraktionskraft. Den 
strategiska inriktningen tar sin utgångspunkt i regeringens nationella strategi för hållbar regional 
tillväxt och attraktionskraft 2015–2020. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters 
insatser. 

Bostadsfrågan har länge varit en av Länsstyrelsens prioriterade utmaningar. Länsstyrelsens roll 
inom fysisk planering, där nyproduktion av bostäder är en viktig del, är en fråga som prioriteras 
högt inom myndighetens olika sakområden. Ett kraftigt ökat bostadsbyggande i regionen ställer 
stora krav på en effektiv och rättssäker handläggning av planer och uppdaterade 
planeringsunderlag. För att kunna bidra till ett långsiktigt hållbart samhällsbyggande kräver detta 
resurser och kompetens från många av Länsstyrelsens sakområden. Utöver nyproduktion av 
bostäder har Länsstyrelsens roll inom bostadsförsörjningsarbetet växlats upp inom myndigheten. 
Med anledning av att antalet hushåll som har svårt att komma in på bostadsmarknaden ökar ser 
Länsstyrelsen ett ökat behov av att stötta kommunerna i arbetet med bostäder för betalningssvaga 
hushåll och hushåll som behöver särskilt stöd.  

Under året har Länsstyrelsen tillsammans med kommunerna utvecklat ett arbetssätt för hur 
kommunerna kan få råd i tidiga skeden i planeringen. Länsstyrelsen kommer framöver att erbjuda 
alla kommuner årliga kommunmöten, kunskapshöjande seminarier kring aktuella teman samt 
planstödsmöten. En tid för planstödsmöten erbjuds varannan onsdag eftermiddag med syfte att ge 
råd, stöd och vägledning till kommunerna före och efter de formella skedena i planprocessen. 
Behovet av fler bostäder är stort i alla länets kommuner. Bristen på bostäder påverkar bland annat 
företagens förmåga att rekrytera arbetskraft, studenters vilja att studera i länet och unga vuxna att 
flytta hemifrån, det vill säga möjligheten att hitta en bostad som passar hushållets behov. Många 
av de nyanlända som kommit till Sverige de senaste åren och fått hjälp med tillfälligt boende i 
någon kommun behöver hitta en mer långsiktig boendelösning.  

Samtidigt som bristen på bostäder för de med lägre betalningsförmåga ökar har de senaste årens 
bostadsbyggande nått rekordhöga nivåer. Tillskottet av bostäder var 2016 över 16 000 och 
förväntas vara högt även detta och nästföljande år. Vi ser att antalet möjliga bostäder i 
kommunernas detaljplaner i samrådsskedet ökat betydligt de senaste åren från 10 000 möjliga 
bostäder år 2012 till 36 000 möjliga bostäder år 2017. Året 2016 var ett rekordår med 54 000 
bostäder i bland annat stora detaljplaneområden som Sundbyberg C och Barkarbystaden.  
Antalet inkomna detaljplaner är dock konstant men komplexiteten i varje detaljplan har ökat 
betydligt. En anledning till detta är att byggande framförallt sker genom förtätning på platser där 
det tidigare funnits verksamheter som kan vara av betydelse för kulturhistorien eller där marken 
kan vara förorenad. Planering sker därtill ofta nära trafikleder där risker och buller påverkar. 
Miljökvalitetsnormer för vatten är ytterligare en fråga som krävt extra uppmärksamhet under året 
samt frågor om folkhälsa och sociala aspekter i planeringen för det hållbara samhället. Länets 
prioriterade miljömål har ännu inte uppnåtts, varför en hållbar samhällsplanering och hushållning 
med ändliga resurser får stor betydelse liksom planering som tar hänsyn till framtida 
klimatförändringar. 

Länsstyrelsen har tidigare identifierat att miljömålsfrågorna måste in i samhällsplanering och 
byggande på ett tidigt stadium. Syftet med Miljö- och samhällsbyggnadsrådet är att arbeta 
tvärsektoriellt och samlat för att hantera de för regionen så betydelsefulla miljö- och 
samhällsbyggnadsfrågorna. Det handlar till stora delar om frågor med påverkan på den fysiska 
miljön, såväl vad gäller exploatering som bevarande. I rådet förs inriktande diskussioner, och det 
är ett forum för att skapa förutsättningar för tidig samverkan i komplexa frågeställningar. De 16 
nationella miljökvalitetsmålen är centrala tillsammans med de mål som finns inom 
samhällsbyggnad. Miljö- och samhällsbyggnadsrådet består av representanter för Länsstyrelsen, 
Trafikverket, kommunerna och Stockholms läns landsting. Rådets arbete etablerades 2016. Under 
2017 har en utvärdering av rådets arbete inletts.  

Länsstyrelsens samverkansgrupp för vatten är avdelningsöverskridande inom Länsstyrelsens 
verksamhet. Gruppens arbete är inriktat på externa aktiviteter för att få till stånd åtgärder med 
anknytning till vattenförvaltningen och miljömålen Giftfri miljö, Ingen övergödning, Minskad 
klimatpåverkan, Ett rikt växt- och djurliv, Hav i balans samt Levande kust och skärgård. I gruppen 
planerar vi gemensamt för hur vi ska fördela och arbeta med Länsstyrelsens olika uppdrag i 
åtgärdsprogram för vatten. 

Länsstyrelsen har fortsatt att arbeta med det samordningsansvar i frågan om Stockholmsregionens 
försörjning av olja och andra flytande drivmedel, som påbörjades under 2016. Ansvaret syftar till 
att säkerställa en trygg försörjning av flytande drivmedel i regionen både på kort och lång sikt 
samt vid såväl vardagliga förhållanden som vid kris och höjd beredskap. Samordningsansvaret har 
inneburit att Länsstyrelsen leder den grupp som består av statliga myndigheter med intresse i 
frågan, Energimyndigheten, Försvarsmakten, MSB och Trafikverket. Den statliga samordningen 
har konstaterat att frågan är svår att lösa och att det finns flera intressekonflikter att hantera. 
Frågans angelägenhet har stärkts under året i takt med att staten höjt ambitionsnivån kring 
totalförsvarsplaneringen. Drivmedelsförsörjning är en kritisk fråga i detta sammanhang. De 
statliga myndigheterna har gemensamt tillskrivit regeringen och avrapporterat angelägenheten i att 
frågan får ett ökat fokus med att hantera lösningar på kort och lång sikt för att trygga 
försörjningen av flytande drivmedel. 

Länsstyrelsen har i uppdrag att bistå regeringen i arbetet med Sveriges kandidatur för att 
lokalisera Europeiska läkemedelsmyndigheten (EMA) till Stockholm/Uppsala–området. 
Uppdraget utfördes i nära samråd med Länsstyrelsen i Uppsala län och andra regionala aktörer. I 
arbetet samordnade Länsstyrelsen arbetet med att ta fram ett regionalt så kallat värdlandspaket, 
utforma kampanjmaterial samt samordna olika aktörer. Före och efter att regeringen inlämnat 
Sveriges kandidatur bistod Länsstyrelsen löpande med resurser i kampanjarbetet. Efter att EU:s 
ministerråd i november beslutat att förlägga EMA till Amsterdam, Nederländerna, vidtog ett 
arbete med att tillvarata vunna erfarenheter för en fortsatt god samverkan mellan olika aktörer i 
Stockholms och Uppsala län. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser 
som inträffat i länet. 

Länsstyrelsen lämnar sedan ett flertal år tillbaka en samlad rapport till regeringen om tillståndet i 
huvudstadsregionen. ”Stockholm 2018 – Full fart framåt!” publicerades i november och redogör 
för utvecklingen och läget i länet inom en rad områden. Den kraftiga expansionen i länet medför 
inte bara utmaningar inom sakområdena utan även målkonflikter och komplicerade avvägningar. 
Rapporten är ett komplement till Länsstyrelsens övriga formaliserade redovisningar med syftet att 
öka kunskapen om både länets framtida utmaningar och behoven av insatser och samverkan på 
lokal, regional och nationell nivå. 

Länsstyrelsens medborgarundersökning är ett annat egeninitierat projekt med syftet att följa 
utvecklingen i länet. Undersökningen genomförs vart annat år och är en enkätundersökning där 
boende i Stockholms län svarar på frågor om bland annat boende, ekonomi, arbete, fritid, 
kommunikationer, miljö, trygghet, hälsa, förtroende för samhällsfunktioner och vad man tror om 
utvecklingen i länet avseende en rad frågor. I 2017 års undersökning utökades urvalet kraftigt till 
18000 länsbor (svarsfrekvens 42 procent) i syfte att möjliggöra analyser på flera undergrupper, 
bland annat kön, ålder och för samtliga kommuner. Resultaten presenterades i oktober i form av 
rapporten ”Nutid och framtid 2017:5”. Resultattabeller från samtliga frågor finns uppdelade på 
läns-, kommun- och stadsdelsnivå på Länsstyrelsens webbplats.   

Utvecklingen inom arbetsmarknad och ekonomi är avgörande för tillståndet i länet. Fyra gånger 
per år presenterar Länsstyrelsen därför ”Läget i länet – arbetsmarknad och ekonomi”, en 
sammanställning av nyheter och statistik som belyser det regionala perspektivet med inriktning på 
arbetsmarknaden och den allmänekonomiska utvecklingen. Statistiken utgår från källor som 
Statistiska centralbyrån, Arbetsförmedlingen, Tillväxtanalys med fler och bearbetas och 
analyseras av Länsstyrelsen.  

Länsstyrelsen ska vidare ansvara för de tillsynsuppgifter som riksdagen eller regeringen har 
ålagt den.  

Tillsynsverksamheten bedrivs inom en mängd områden och är ett redskap för att både verka för 
att nationella mål får genomslag och att främja länets utveckling. I huvudsak kan tillsynen utgöras 
av två typer av tillsyn, dels den aktiva och direkta tillsynen, dels genom tillsynsvägledning där 
Länsstyrelsen bistår med kunskapsunderlag för att andra aktörer (bland annat kommuner) ska 
kunna bedriva en effektiv tillsyn. Redovisningen av utförda tillsynsuppgifter återfinns under 
respektive sakområden där tillsynen bedrivs samt i den redovisning till berörd myndighet som vi 
ska göra enligt Länsstyrelsens regleringsbrev.  

Övergripande kan konstateras att Länsstyrelsen under året har prioriterat äldre tillsynsärenden 
inom främst skyddad natur, områdesskydd och miljöfarlig verksamhet. Detta har lett till att ett 
stort antal äldre ärenden upprättade eller inkomna före 2015 har kunnat avslutas. Inom andra 
områden har tillsynen utvecklats genom att ha en återkommande dialog med både tjänsteman och 
företrädare för den politiska nivån. Inom tillsynsområdet för landsbygdsärenden har arbete skett 
för att öka effektiviteten och förenkla för företagarna genom att sträva efter att utföra tillsyn och 
kontroll inom flera områden vid ett och samma besök.  

Tillsynen har identifierats som ett viktigt uppdrag bland Länsstyrelsens många uppdrag. 
Regelverk och lagar ger förutsättningar och ramar för hur tillsyn ska göras och vilka befogenheter 
Länsstyrelsens uppdrag inbegriper. Tillsynen omfattar många olika områden där regelverken och 
uppdragen skiljer sig åt, både till innehåll och detaljeringsgrad. Det interna förbättringsarbete för 
kunskapsöverföring och kvalitetsarbete avseende Länsstyrelsens samlade tillsynsuppgifter som 
inleddes under 2016 och som redovisades i årsredovisningen för 2016, har fortsatt under 2017. 
Efter genomfört arbete ska kvaliteten och effektiviteten i tillsynsuppdraget ytterligare stärkas. 

Inom några områden når vi inte upp till den omfattning på tillsyn som vi skulle önska utifrån 
behov. Det är angeläget att vår tillsyn i hög grad inriktas mot de områden där utebliven tillsyn får 
störts konsekvens för samhälle och individ.  För bevakningsföretag når vi inte upp till lagkravet 
om tillsyn vartannat år. Se vidare vår återrapportering under avsnitt ”Övrig förvaltning” Mer om 
tillsyn finns att läsa under respektive sakområde. 