#GD har ordet 

VTI kan för 2018 redovisa ännu ett starkt verksamhetsår med ett positivt ekonomiskt resultat. Under året 
har flera nya satsningar inom transportforskningsområdet realiserats där VTI är en central part. 
Tillsammans med Lindholmen Science Park och RISE ska VTI leda forskningsprogrammet Triple F om 
att ställa om godstransportsystemet till fossilfrihet. VTI startade även ett kunskapscentrum för buller, tog 
koordinatorsrollen i det nystartade forskningsprogrammet Transportekonomi och blev en viktig partner i 
Mistras nya forskningsprogram om smart underhåll: Mistra InfraMaint.  

VTI:s kompetens inom många discipliner och förmåga att snabbt mobilisera forskningsresurser för att 
kunna ta sig an konkreta frågeställningar och utmaningar inom transportområdet används av regeringen 
genom olika uppdrag till VTI. Regeringen vill stimulera en ökad och säker cykling för att bidra till ett 
hållbart samhälle med hög livskvalitet i hela landet. Som ett led i detta har VTI fått i uppdrag att som värd 
leda arbetet med ett nationellt kunskapscentrum för att kunna samla forskning och utbildning inom cykling. 
Vi arbetar nu för att bygga upp en högkvalitativ forsknings- och innovationsverksamhet med Cykelcentrum 
som bas. 

Under 2018 slutredovisade VTI två uppdrag från regeringen. I mars redovisades uppdraget att analysera 
och beskriva behoven inom cykelforskningen. I november redovisades den tredje etappen i en serie av 
regeringsuppdrag att fortsätta utveckla forskningen om trafikens samhällsekonomiska kostnader. VTI har 
också arbetat vidare med regeringsuppdraget att ta fram och sprida kunskap om mikroplastutsläpp från i
första hand vägtransportsystemet som ska slutredovisas senast den 1 december 2020. 

Inom den internationella delen av VTI:s verksamhet har aktivitetsnivån varit hög under året. I maj 
genomfördes VTI:s internationella vetenskapliga konferens, RS5C, inom trafiksäkerhetsområdet i 
Sydkorea. Flera nya EU-projekt har beviljats och VTI är nu koordinator för tre stora projekt inom det 
åttonde ramprogrammet Horisont 2020. VTI har också tagit emot flera internationella besök och engagerat 
sig i internationella initiativ för trafiksäkerhetsforskning även utanför Europa. Det är min bestämda 
uppfattning att ett sådant internationellt engagemang är viktigt för utvecklingen av den svenska 
transportforskningen och transportsektorn.  

VTI:s unika forskningsutrustning utvecklas vidare med till exempel nya simulatorer för cykling och gång 
samt nya simulatortillämpningar inom järnväg och blåljusområdet. Utrustningen för att mäta nedbrytningen 
av infrastrukturen orsakad av tung trafik har använts för att bedöma konsekvenser av olika 
däckkonfigurationer för nya, tyngre lastbilar och provvägsmaskinen används för att utveckla beläggningar 
som kan hantera dubbdäcksanvändning på ett optimalt sätt.  

VTI är en forskningsorganisation och är beroende av att kunna erbjuda en attraktiv, meningsfull och 
utvecklande arbets- och forskningsmiljö för medarbetare med hög kompetens. Under hösten 2018 har 
många nya medarbetare kommit till VTI och vi är väl positionerade för att kunna utveckla den kunskapsbas 
som transportsektorn behöver för att kunna närma sig de transportpolitiska målen. Under året har det klart 
framgått att kraven på effektivisering och omställning av transportsystemet har ökat väsentligt och att mycket 
måste göras på kort tid. Vi kommer att göra vad vi kan för att bidra till en utveckling i rätt riktning. 


#Samhällsmotiverad tillämpad forskning 

VTI:s övergripande mål är att kontinuerligt förbättra kunskapen om trafik och transporter för att möjliggöra 
för transportsektorn att utvecklas och effektivt närma sig de transportpolitiska målen. Transportpolitikens 
målsättningar rör funktionell tillgänglighet, säkerhet, miljö och hälsa, med säkerställd samhällsekonomisk 
effektivitet och regional balans. VTI utvecklar och förvaltar den samlade kunskapsbasen för 
transportsektorn som sedan används och tillämpas av aktörer inom offentlig och privat sektor vid 
utvecklingen av trafik- och transportsystem. 

#Genomförda uppdragsprojekt 

VTI:s uppdrag är att ta fram ny kunskap i form av resultat och utvecklade metoder. VTI:s verksamhet ska 
därför i första hand mätas och värderas utifrån det grundläggande uppdraget. Ett prestations- och 
resultatmått som VTI använder och redovisar är omfattningen av avslutade uppdragsprojekt. Med avslutade 
avses här avslutade i VTI:s redovisningssystem. Projekten har i många fall en löptid över flera 
verksamhetsår vilket innebär att antalet avslutade projekt kan variera från år till år. Diagrammet visar att 143 
uppdragsprojekt avslutats 2018 jämfört med 232 stycken 2017 respektive 223 stycken 2016. Vidare visar 
diagrammet de avslutade uppdragsprojektens totala kostnader som 2018 uppgår till cirka 106 miljoner kr 
jämfört med cirka 198 miljoner kr 2017 respektive cirka 157 miljoner kr 2016. De totala kostnaderna är 
fördelade efter projektens inriktning mot transportpolitikens mål: funktionsmål (tillgänglighet) samt 
hänsynsmål (säkerhet, miljö och hälsa). 

#Vetenskaplig publicering 

Resultat från VTI:s projekt är ofta dokumenterade i någon av VTI:s rapportserier. Under 2018 
publicerades 64 rapporter och notat, jämfört med 69 stycken 2017 respektive 72 stycken 2016.  

Utöver publicering i VTI:s egna rapportserier redovisas även forskarnas vetenskapligt granskade 
publiceringar i DiVA (Digitala Vetenskapliga Arkivet). Till vetenskapligt granskad publicering räknar VTI 
artiklar, böcker, kapitel i bok, doktorsavhandlingar, licentiatavhandlingar och konferensbidrag. 2018 
publicerades 122 vetenskapligt granskade publikationer av VTI jämfört med 78 stycken 2017 respektive 
100 stycken 2016. Publicering är viktigt för att VTI ska kunna förmedla väl underbyggda forskningsresultat. 
På så sätt verkar VTI för att de transportpolitiska målen kan uppnås genom att bidra till att kunskapen om 
transportsektorn kontinuerligt förbättras.  

Nedladdningarna av VTI-publikationer från DiVA fortsätter att öka och uppgick 2018 till 102 900, en 
ökning med drygt 50 procent från 2017 då antalet var 67 000. 2016 var nedladdningarna 49 000. Av VTI:s 
drygt 8 200 poster är 64 procent fritt tillgängliga, en av de högsta siffrorna bland DiVA:s 50 medlemmar. 
För mer information, se http://vti.diva-portal.org/. 

#Regeringsuppdrag 

Slutredovisade regeringsuppdrag 
Under 2018 slutredovisade VTI två uppdrag från regeringen. I mars redovisades uppdraget att analysera 
och beskriva behoven inom cykelforskningen. I uppdraget ingick även att lämna förslag på hur forskning, 
utveckling och kunskapsförvaltning inom cykelområdet kan organiseras (VTI rapport 973).  

I november redovisades den tredje etappen i en serie av regeringsuppdrag att fortsätta utveckla forskningen 
om trafikens samhällsekonomiska kostnader. I den tredje etappen var fokus inriktat på marginalkostnader 
för sjöfart och flyg (VTI rapport 989). 

#Pågående regeringsuppdrag 

I slutet av 2017 fick VTI i uppdrag av regeringen att ta fram och sprida kunskap om mikroplastutsläpp från 
i första hand vägtransportsystemet. VTI ska också identifiera och utvärdera potentiellt effektiva styrmedel 
och åtgärder med syfte att begränsa utsläppen. Uppdraget ska slutredovisas senast den 1 december 2020.  

I regleringsbrevet för 2018 gav regeringen VTI i uppdrag att vara värd för ett nationellt kunskapscentrum 
för forskning och utbildning om cykling. Se vidare i avsnitt Användning av VTI:s anslag på sidan 19. 

#Remissvar 

VTI har under 2018 besvarat 20 remisser jämfört med 37 stycken 2017 respektive 27 stycken 2016. Bland 
remissvaren kan nämnas yttranden över SOU 2018:13 om finansiering av infrastruktur och SOU 2018:16 
om självkörande fordon samt synpunkter på Trafikverkets utvecklingsplan för transportekonomi och 
kapacitetsanalys. För en fullständig remissvarlista, se www.vti.se. 