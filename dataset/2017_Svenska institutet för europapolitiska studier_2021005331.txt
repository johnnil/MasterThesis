#FÖRORD 

Turbulensen inom EU-samarbetet fortsatte under 2017 och under våren lämnade Storbritannien in sin 
ansökan om att lämna Europeiska unionen. Brexit-förhandlingarna om principerna för själva 
skilsmässan har stått i fokus under året och mot slutet lyckades man enas om en politisk kompromiss, 
vilket innebar att man kunde gå över till steg två i förhandlingarna och fokusera på hur relationen 
mellan EU och Storbritannien ska se ut i framtiden. Parallellt med brexit-förhandlingarna har också 
diskussionen om EU:s framtid tagit fart och kommissionen har under året kommit med ett antal 
reflektionspapper för att stimulera till debatt i och mellan EU:s medlemsländer. År 2017 präglades 
också mycket av ”Supervalåret” med ett antal viktiga nationella val. Konflikten mellan öst och väst 
kvarstår vad gäller den gemensamma migrations- och flyktingpolitiken och några egentliga 
genombrott har inte kunnat nås under året. Året avslutades dessutom med att kommissionen för 
första gången sedan Lissabonfördraget började gälla aktiverade artikel 7.1 mot Polen.  
 
Trots ett turbulent 2017 tog EU-samarbetet en rad viktiga steg, inte minst inom det försvars- och 
säkerhetspolitiska området. Ett stort antal medlemsländer enades om att gå vidare med det 
strukturerade samarbetet på försvarsområdet – Pesco. Det finns också områden som under 2017 
präglades av sammanhållning snarare än splittring, det gäller t.ex. EU27:s agerande i brexit-
förhandlingarna och beslutet att förlänga de ekonomiska sanktionerna mot Ryssland.  
 
Sieps har fortsatt försökt svara upp mot den allt ökande efterfrågan på expertis i EU-frågor. Det 
massmediala trycket har varit stort. Det har framför allt handlat om brexit, EU:s framtid och valen i 
Frankrike och Tyskland. Sieps personal blir löpande inbjudna att delta i olika former av expertpaneler 
vid seminarier, som föreläsare och som moderatorer. Efterfrågan ökar stadigt och måste ses som ett 
kvitto på såväl Sieps kompetens som behovet av expertis just i EU-frågor i det offentliga samtalet. 
 
Sieps fortsätter att arbeta på en balans i verksamheten mellan att ta fram djupgående 
forskningsbaserade analyser och att på olika sätt bidra med kunskap i frågor som ligger nära den 
dagspolitiska dagordningen i EU.  
 
Året inleddes med att Sieps presenterade en brexit-rapport som innehöll en analys av hur EU:s 
institutioner och balansen mellan EU:s kvarvarande medlemsstater kan påverkas när Storbritannien 
lämnar EU. Rapportens slutsatser har presenterats i olika sammanhang under året och eftersom flera 
av slutsatserna riktar sig till Regeringskansliet/regeringen hölls ett särskilt inspirationsseminarium på 
temat för Regeringskansliet.  
 
Som exempel på mer djupgående analyser har ett antal avslutande rapporter i projektet ”EU:s 
utrikespolitiska kapacitet efter Lissabonfördraget” publicerats under året och presenterats vid ett 
seminarium i samarbete med CEPS i Bryssel.  
 
De institutionella frågorna är i mångt och mycket ”ryggraden” i Sieps verksamhet. Eftersom EU-
kommissionen under året suttit halva tiden av mandatperioden presenterades ett antal kortare 
analyser om Juncker-kommissionen i halvtid. Ett välbesökt seminarium på temat ägde rum före 
sommaren. I övrigt har Sieps publikationer i år handlat om frågor som ligger på den politiska 
dagordningen och som ryms inom debatten om EU:s framtid. Det har handlat om EMU:s framtid, EU:s 
nästa långtidsbudget och om rättsstaten.   
 
Kompletteringen av den ordinarie seminarieverksamheten har fortsatt, dvs. seminarier där forskare 
och sakkunniga bjudits in att tala om ett aktuellt ämne. Som exempel kan nämnas seminariet ”Vad 
innebär egentligen EU:s sociala dimension” som Sieps anordnade inför toppmötet i Göteborg. 
Erfarenheterna av den här formen av seminarier är fortsatt positiv och närvaron är ofta hög. 
Seminarierna filmas numera regelmässigt och den nya webben som lanserades under året har också 
underlättat spridningen av såväl seminarier som publikationer. Långt fler än tidigare kan nu ta del av 
den kunskap som Sieps förmedlar oavsett var man befinner sig.  
 
Behovet av att upprätthålla en hög EU-kompetens i den offentliga sektorn kan inte nog framhållas, inte 
minst i ljuset av de utmaningar Sverige står inför med anledning av brexit. Sieps har fortsatt med det 
viktiga uppdraget att tillhandahålla utbildningar i den offentliga sektorn och de utbildningar som har 
ägt rum har fallit väl ut. En särskild satsning har under året gjorts mot myndighetsledningar (i 
samarbete med Regeringskansliet) och mot den kommunala nivån (i samarbete med Sveriges 
Kommuner och Landsting), vilket Sieps har för avsikt att fortsätta med och utveckla under nästa år.  


#RESULTATREDOVISNING 

#Bakgrund och uppdrag 

Svenska institutet för europapolitiska studier (Sieps) är en myndighet under regeringen 
(Statsrådsberedningen). Sieps fyra huvudsakliga uppgifter är att 

* ta fram forskningsbaserade analyser och annat underlag i frågor som rör utvecklingen av 
Europeiska unionen och Sveriges europapolitik 

* göra analyserna tillgängliga för regeringen och övriga aktörer i den politiska beslutsprocessen i 
Sverige samt självständigt och objektivt bidra till en allsidig belysning av aktuella europapolitiska 
frågor 

* delta i internationellt utbyte inom Sieps verksamhetsområde 

* som en del av kompetensförsörjningen i offentlig verksamhet tillhandahålla utbildningar i ämnen 
som rör Europeiska unionen. 

Sieps fick dessutom i november 2016 regeringens uppdrag att analysera hur EU:s institutioner och 
balansen mellan kvarvarande medlemsstater påverkas när Storbritannien utträder ur EU. I uppdraget 
ingick även att särskilt bedöma utträdets konsekvenser för Sverige och vilka arbetsmetoder som bör 
användas i syfte att fortsatt säkerställa Sveriges inflytande i EU.  

#Organisation 

Sieps är sedan 2008 en enrådighetsmyndighet med ett insynsråd. År 2017 ingick följande ledamöter i 
rådet: Lars Calmfors, Per Cramér, Ylva Nilsson, Thomas Persson och Maria Strömvik. Insynsrådet hade 
tre möten under året. Göran von Sydow är ställföreträdande direktör och för utbildningsverksamheten 
har Anna Wetter-Ryde ett särskilt ansvar.  
 
Sieps har under 2017 flyttat till Torsgatan 11 i Stockholm. Myndigheten samlokaliseras även fortsatt 
med Statskontoret. Efter flytten har samarbetet fördjupats genom att fler administrativa uppgifter 
lagts in i samarbetsavtalet, vilket bl.a. innebär en gemensam IT-lösning. De nya lokalerna möjliggör 
dessutom att Sieps seminarieverksamhet kan äga rum på Torsgatan och att hyra av annan lokal i 
normalfallet nu inte längre är nödvändig.  

#Prestationer 

Sieps verksamhet har genom åren redovisats i tre huvudsakliga prestationstyper: publikationer, 
seminarier och EU-utbildningar. Sieps har i år valt att lägga till en redogörelse för hur Sieps har bidragit 
till en allsidig belysning av aktuella europapolitiska frågor, något som också ingår i myndighetens 
uppdrag (se ovan). Dessa prestationer särredovisas inte i kostnadsredovisningen men en kvalitativ 
bedömning finns att tillgå i resultatredovisningen. 

#Forskning och analys 

Sieps verksamhet har tidigare delats in i fem övergripande teman: EU:s politiska och konstitutionella 
system, Medlemsstaterna och europeisk integration, Ekonomisk politik i Europa, EU:s inre marknad – 
den fria rörlighetens utmaningar samt EU:s externa relationer. Under 2017 har myndigheten tagit ett 
nytt grepp om verksamhetens inriktning och hur arbetet planeras och läggs upp. Syftet har varit att 
skapa ett större fokus på utvecklingen av Europeiska unionen och Sveriges europapolitik. Sieps tidigare 
fem områden har därför ersatts av tre: EU:s politiska och konstitutionella system, Medlemsstaterna 
och europeisk integration samt EU:s politikområden.  

#Forskningsbaserade analyser och annat underlag 

Sieps ger ut tre former av publikationer: Rapport, Occasional Paper och Europapolitisk analys. 
Rapportserien är texter producerade av institutets egna forskare eller på uppdrag av Sieps. Innehållet 
i rapporterna kvalitetsgranskas alltid av ett par externa forskare. Annat underlag som har tillkommit 
med stöd från Sieps, t.ex. anföranden och föredrag samt resultat från seminarier, publiceras i serien 
Occasional Paper (OP). Serien Europapolitisk analys (Epa), som huvudsakligen är en digital publikation, 
utgörs av korta och koncisa belysningar av aktuella EU-frågor. För dessa sker kvalitetssäkringen internt 
på Sieps.  
 
Under hösten publicerade Sieps även korta referat av årets två sista seminarier. Syftet är att ge 
ytterligare spridning åt den kunskap som förmedlas under seminarierna, utöver möjligheten att se en 
inspelning i efterhand. Referaten skrivs på svenska, vilket innebär ett mervärde när seminariespråket 
är engelska. Publikationerna i fråga anges längst ned i listan. Detta format, ”Seminariet i korthet”, ska 
fortsatt prövas under 2018. 
 
Sieps har under året tagit fram publikationer inom såväl områden som varit centrala på EU:s 
dagordning som rent institutionella frågor. Året inleddes med att Sieps presenterade 
regeringsuppdraget om brexit. Publikationerna har under året bl.a. handlat om EMU:s framtid, EU:s 
framtida finanser och rättsstaten. Sieps tog även fram (med anledning av att Juncker-kommissionen 
under 2017 passerat halvtid i sin mandatperiod) ett antal publikationer om just ”Kommissionen i 
halvtid”.