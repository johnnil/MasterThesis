#GD har ordet 
 
Lantmäteriets roll inom digitaliseringen av den 
offentliga sektorn i Sverige blev under 2018 allt 
tydligare. Regeringen gav oss nya uppdrag att, i 
samverkan med myndigheter och andra offentliga och 
privata aktörer, driva digitaliseringen av 
samhällsbyggnadsprocessen.Uppdragen bygger vidare på 
de regeringsuppdrag som vi redovisat under året - ett 
arbete som fått ett mycket positivt mottagande. 

Säkerställandet av resurser och kompetens för både den 
löpande verksamheten och för utveckling har varit och 
fortsätter att vara den stora utmaningen. Samtidigt ställs 
allt större krav på att vi möter de behov som samhället och kunderna har. Det ligger i vårt 
uppdrag och i den roll Lantmäteriet har i samhällsbyggnadsprocessen. 

Den framtida utvecklingen kräver ett gemensamt ansvarstagande för Lantmäteriets hela 
uppdrag och leverans. Ledningsgruppen har därför definierat fyra 
myndighetsgemensamma målområden som ligger till grund för en ny styrmodell. I den är 
planering, styrning och uppföljning gemensam för hela organisationen. Arbetet med att 
identifiera målområdena har involverat chefer på alla nivåer i organisationen och utgör 
basen för den beslutade verksamhetsplanen 2019 – 2021. 

Digitaliseringen i samhället berör i mycket hög grad även oss själva. Under året har 
arbetet med att utveckla vår egen verksamhet, våra arbetsprocesser och system i linje med 
utvecklingen i samhället haft hög prioritet. Det pågår flera stora och omfattande 
utvecklings- och IT-projekt som kräver mycket resurser under flera år. Ledningsgruppen 
har därför påbörjat en genomlysning av pågående och framtida projekt för att säkerställa 
resurser för den fortsatta utvecklingen. 

Lantmäteriets verksamhet har stor betydelse för vårt land och säkerhet och 
säkerhetsskydd blir allt viktigare. Vi har skärpt säkerhets- och säkerhetsskyddsarbetet 
med nya resurser och kompetenser och en ny organisation har satts på plats. Nya rutiner, 
arbetssätt och vägledningar tas fram inom området. Under sommarens skogsbränder i 
Ljusdal deltog Lantmäteriet aktivt med en så kallad geocell vid ledningscentralen i Färila 
- ett initiativ som hade stor betydelse för brandbekämpningen och som vi fått mycket 
positiv återkoppling på. 

Under året har förrättningsverksamheten haft fortsatt fokus på att korta ner 
handläggningstiderna för att bättre möta samhällets behov. Under 2017 och 2018 har 
bemanningen stärkts. Detta, tillsammans med övriga åtgärder, börjar långsamt få 
genomslag på handläggningstiderna. Under året har vi haft ett regeringsuppdrag att ta 
fram nyckeltal för att på ett tydligare sätt kunna följa och styra handläggningstiderna. 
Resultatet togs emot mycket positivt av regeringen och de första analyserna kommer att 
göras under våren 2019. 

Inom inskrivningsverksamheten ökade ärendevolymen under 2018 som en följd av 
förnyelselagen. Det har varit en utmaning och tidvis har antalet handläggningsdagar legat 
över målet. En ökad digitalisering har haft stor betydelse och automatiseringen i 
ärendehanteringen har ökat under året. 

Tillgängligheten och användbarheten av geodata får ett allt större fokus. Ett tydligt bevis 
är regeringsuppdragen inom digitaliseringen av samhällsbyggnadsprocessen. 
Geodatarådet, som är ett viktigt forum för samverkan, tog inför 2018 fram en gemensam 
treårig handlingsplan. Den utformades för att initialt stödja en effektivare 
samhällsbyggnadsprocess och de tillhörande regeringsuppdragen. Relationerna och 
samverkan med kommunerna har intensifierats och nya former för samarbete och 
diskussioner håller på att ta form. 

I samband med att regeringen la fram lagförslaget om en nedläggning av Radiotjänst i 
Kiruna fick Lantmäteriet i uppdrag att ta fram förslag på 40–50 nya arbetstillfällen i 
Kiruna. Resultatet rapporterades i november och i regleringsbrevet för 2019 fick vi en 
höjning av vårt anslag med 45 miljoner kronor för att genomföra etableringen. 

Ett annat regeringsuppdrag, kopplat till vårt tillsynsansvar för de kommunala 
lantmäterimyndigheterna (KLM), innebar att ta fram jämförande uppgifter runt 
handläggningstider hos alla lantmäterimyndigheterna, inklusive Lantmäteriet. Resultatet 
redovisades i slutet av juni. 

En del i att vara en attraktiv arbetsplats är att skapa en bra arbetsmiljö. Under året har vi 
genomfört två olika enkäter runt arbetsmiljö och inkluderande arbetsplats. Enkäterna gav 
höga resultat vilket givetvis är mycket positivt. Några förbättringsområden är tydliga och 
för dessa har vi nu tagit fram handlingsplaner. Mycket arbete har också lagts ned på att 
skapa ett tydligare och mer synligt arbetsgivarvarumärke och 2018 fick Lantmäteriet 
priset som årets Employer Branding-företag av företaget Universum. 

Utmaningarna är och har varit många och stora. De har krävt stort engagemang och ett 
gemensamt ansvarstagande. Ett aktivt och engagerat ledarskap och medarbetarskap är - 
och har varit - oerhört viktigt. Under året har alla medarbetare arbetat hårt för att bidra 
med sin kompetens, kunskap och erfarenhet så att Lantmäteriet kunnat utföra allt det vi 
har gjort under året. I årsredovisningen för 2018 syns allt detta arbete tydligt. 


#Lantmäteriets roll i samhället 

Lantmäteriet bidrar till ett hållbart samhällsbyggande och ekonomisk utveckling genom 
att skapa förutsättningar för att: 

* bebygga och utveckla fastigheter och samhällets infrastruktur. 

* köpa, äga och sälja fastigheter. 

* söka, hitta och använda geografisk information och fastighetsinformation. 

Lantmäteriet ansvarar för fastighetsindelningen i Sverige och försörjer samhället med 
information om geografi och fastigheter. Vi säkrar ägandet av fastigheter och 
tillgängliggör geodata för samhället och säkerställer en nationell geodetisk infrastruktur. I 
vårt uppdrag ingår även att fastställa ortnamn enligt ett vårdat ortnamnsskick. 

#Organisation 

Lantmäteriets verksamhet bedrivs i de tre divisionerna Fastighetsbildning, 
Fastighetsinskrivning och Geodata. 

Fastighetsbildning ansvarar för fastighetsindelning, det vill säga fattar beslut om nya 
fastigheter och om ändring av existerande gränser, samt beslutar om samfälligheter, 
servitut, ledningsrätter och infrastrukturförrättningar. 

Fastighetsinskrivning granskar, beslutar om och registrerar lagfarter, tomträtter, 
inteckningar, andra inskrivningsärenden och anteckningar i fastighetsregistrets 
inskrivningsdel samt beslutar om och tar in stämpelskatt och avgifter. 

Geodata bygger upp och tillhandahåller geografisk information och 
fastighetsinformation. 

De myndighetsgemensamma enheterna arbetar med ekonomi, personal, utveckling och 
IT, kommunikation, hållbarhetsfrågor, dokumentstyrning samt tjänsteexport. 

Lantmäteriet finns på 50 orter i Sverige med huvudkontor i Gävle. På orter där flera 
divisioner finns representerade strävar vi efter att samlokalisera verksamheterna. Division 
Fastighetsbildning finns representerad på alla 50 orter, Fastighetsinskrivning på åtta orter 
och Geodata på sex orter.

#Från plan till genomförande

Lantmäteriets planering, uppföljning och styrning av verksamheten för 2018 utgår tydligt 
från uppdraget, som främst beskrivs i Förordning (2009:946) med instruktion för 
Lantmäteriet. 

Myndigheten bedriver sin verksamhet inom fyra verksamhetsområden; 
förrättningsverksamhet och fastighetsindelning, informationsförsörjning, 
inskrivningsverksamhet samt uppdragsverksamhet. För var och ett av dessa finns mål, 
delmål och indikatorer formulerade.  Resultat och framdrift av planerade aktiviteter och 
indikatorer följs upp löpande under verksamhetsåret. 

Resultatredovisningen i Lantmäteriets årsredovisning 2018 tar sin utgångspunkt från 
respektive verksamhetsområde och dess formulerade mål. 