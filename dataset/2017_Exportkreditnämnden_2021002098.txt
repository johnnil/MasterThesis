#GD HAR ORDET

#Fler garanterade affärer än någonsin 
 
Under 2017 stärktes den globala handeln och världsekonomin. Riskaptiten och likviditeten på 
finansmarknaderna är fortsatt god. Svensk export gynnades av den positiva utvecklingen och EKN 
garanterade rekordmånga affärer.

Behovet av EKN:s riskavtäckning har traditionellt 
varit mest påtaglig i sämre tider och på svåra 
marknader. Nu ser vi även en hög efterfrågan i 
goda tider. Finansieringserbjudanden har blivit 
allt viktigare i exportaffärer och bankerna 
efterfrågar riskavtäckning. Redan 2016 ökade 
antalet garanterade affärer kraftigt och trenden 
har fortsatt under 2017. Antalet garanterade affärer 
ökade med 15 procent.  Företagens orderböcker 
har fyllts på i snabbare takt. Då behövs utökad 
riskavtäckning för att genomföra fler affärer. 

Under 2017 har EKN:s garantier varit särskilt 
betydande för svensk export till Ryssland, Iran och 
länder i Afrika. De låga råvarupriserna har stigit 
under året, vilket ökat efterfrågan från många 
råvaruberoende marknader. 

#SVENSKA FÖRETAG HAR VAD VÄRLDEN EFTERFRÅGAR

Trots politisk oro runt om i världen fortsatte 
den ekonomiska återhämtningen och 2017 blev 
ett bättre år än väntat för världsekonomin och 
världshandeln.  Eurozonens tillväxt är nu i nivå 
med den nordamerikanska och både Ryssland 
och Brasilien har tagit sig upp över nollsträcket, 
vilket har positiv effekt på närliggande marknader 
i OSS och Latinamerika. Samtidigt fortsätter 
Asiens tillväxt att vida överstiga övriga världens. 
Inom en tioårsperiod väntas Asiens samlade BNP 
ha fördubblats och fler länder än Indien och Kina 
kommer att bli mer tongivande i världshandeln. 
Under året har jag besökt bland annat Indonesien, 
Kina och Indien och på plats upplevt intresset för 
svenska varor och tjänster.

Den positiva utvecklingen på flera håll i världen 
har gett skjuts åt den svenska exporten under 
2017. EKN:s riskavtäckning återspeglar till stor 

del den globala efterfrågan på svenska varor och 
tjänster. I takt med en ökad urbanisering och 
förbättrad levnadsstandard på flera håll i världen 
är det framförallt olika typer av infrastruktur som 
efterfrågas, exempelvis elektrifiering, eltransmission 
och integration av telekom och it. Det är branscher 
där svenska företag har starka erbjudanden och 
där EKN:s garantigivning är omfattande. EKN 
har engagemang i affärer i 144 länder. Många av 
länderna har osäker affärsmiljö, instabilt politiskt 
läge och tillväxt från en låg nivå. Det är i de länderna 
som EKN är som mest avgörande. 

#TEKNIKUTVECKLING OCH HÅLLBARHET 

Digitalisering driver på den globala utvecklingen. Det 
innebär ökade krav på flexibilitet i affärsmodeller och 
snabbare processer hos de svenska exportörerna och 
deras kunder. Digitalisering utgör en tillväxtpotential 
för svenska företag i form av hållbara, mer effektiva  
helhetslösningar för transporter, gruvor, energi-
utvinning och smarta städer.  

Efterfrågan i världen går många gånger hand i 
hand med FN:s globala hållbarhetsmål, Agenda 2030. 
Den privata sektorn har stor betydelse för en framtida 
hållbar värld och svenska företag har mycket att 
bidra med på området. EKN redovisar årligen hur 
verksamheten bidrar till genomförandet av Agenda 
2030 genom de garantier som ställs ut. Det är tydligt 
att handel inte bara är en viktig del för utveckling 
utan också en drivkraft för en hållbar sådan.

#SAMARBETE FÖR ÖKAD SME EXPORT 

EKN har under flera år satsat på att nå ut till fler 
små och medelstora företag – en särskilt viktig 
målgrupp för en fortsatt stark svensk export. I 
år stärkte vi upp med fler medarbetare på vårt 
Göteborgskontor. Det är framförallt för finansiering 
som små och medelstora företag behöver EKN. När 
banken delar risken med EKN öppnas nya dörrar 
för företagen. Utöver EKN:s risktäckning finns 
inte minst Almi:s och Business Swedens viktiga 
exportstöd för småföretagen. Därför har EKN 
intensifierat samarbetet med dessa organisationer 
under året. EKN har också fördjupat samarbetet 
med SEK, Svensk Exportkredit. Tillsammans utgör 
vi det svenska exportkreditsystemet.

Under 2017 har de senaste årens efterfrågeökning 
på EKN:s garantier från små och medelstora företag 
planat ut. Den starka likviditeten och riskaptiten på 
finansmarknaden är en del av förklaringen till det. 

Samtidigt har EKN fortsatt sin marknadssatsning 
för att öka kännedomen bland de små och medel-
stora företagen som EKN är relevant för. Under 
året har EKN tillsammans med Almi och SEK tagit 
initiativ för att utveckla finansieringsmöjligheter 
för små och medelstora exportföretag, ett viktigt 
arbete som kommer att fortsätta under 2018.

#LÅNGSIKTIG RISKPARTNER FÖR SVENSKA FÖRETAG

EKN:s breda mandat att främja det svenska 
näringslivets internationalisering skapar viktiga 
förutsättningar för att risktäcka flera led av värde-
kedjan vid exportaffärer. Ett nära samarbete globalt 
mellan banker, exportörer och köpare är en viktig 
framgångsfaktor för långsiktiga affärsrelationer. 
EKN arbetar proaktivt med skademinimering och 
är en viktig och långsiktig partner när det blir 
problem och betalning uteblir. 

Efter ett omfattande utvecklingsarbete ser jag fram 
emot att under 2018 lansera en ny kundportal och nya 
garantivillkor, baserade på internationell standard. 
  
Jag vill tacka de exportföretag och banker som ger 
EKN förtroendet att medverka i affärerna och bidra 
till exporten. 


#Uppdrag, leverans och kostnad 
 
När svenska varor och tjänster når ut i världen och när köparna efterfrågar finansiering – då behövs EKN.   
Uppdraget är att främja svensk export genom att försäkra företags och bankers betalningsrisker.   
Verksamheten finansieras i sin helhet med garantitagarnas avgifter.

EKN har en enda verksamhetsgren, som utgörs av att offerera och ställa ut garantier, förvalta det 
utestående engagemanget, skadereglera när garantitagaren inte får betalt och återvinna de fordringar som 
uppstår. För en del kunder ingår även omfattande rådgivning i garantigivningen. Nedan beskrivs delarna. 

#GARANTIUTFÄSTELSER

För varje ansökan gör EKN en bedömning av risken för utebliven betalning och möjligheten till återvinning, 
om betalning skulle utebli. EKN bedömer också eventuella hållbarhetsfrågor i affären. Bedömningen 
resulterar i ett beslut. Om beslutet är att garantera affären följer beslut om garantiavgift och utfärdande av 
garantiutfästelse. En del av årets utfästelser har inte använts. De kan komma att användas nästa år, men 
en del affärer blir inte av eller genomförs utan EKN:s garanti. Årets utfästelser redovisas på sidan 19. 

#AFFÄRER 

När företaget genomför affären eller banken ställer ut lånet, ställer EKN ut garanti. En del av årets 
garanterade affärer offererades under året, andra offererades tidigare år. För en del affärer ställs en enda 
garanti. Andra affärer är uppdelade på flera garantier. Årets affärer redovisas på sidan 19. 

#SKADEUTBETALNINGAR 

Skadeutbetalningarna gjordes både i kända problemaffärer, där tidigare betalningar enligt amorterings-
planen fallerat och i affärer där problemen uppstod under året. I en del affärer förväntar sig EKN 
återkommande uteblivna betalningar och för dem görs skadeavsättningar. Se nedan redovisning av 
skadeutbetalningar under året.  

#UTESTÅENDE GARANTIER  

Bland de utestående garantierna finns huvudsakligen affärer som följer sin amorteringsplan, men också  
affärer som kräver skadeförebyggande arbete. Utestående garantier redovisas nedan.

#UTESTÅENDE FORDRINGAR OCH ÅTERVINNINGAR

När EKN skadereglerar tar EKN över garantitagarens fordran och arbetar sedan på att återvinna hela, 
eller delar av, den uteblivna betalningen. Fordringarna avslutas med återbetalning eller avskrivning. 

#KOSTNADEN FÖR SKADOR 

Merparten av avgiften för varje garanterad affär sätts av för eventuella skador. När den garanterade 
affären löper utan problem löser EKN vart efter upp avsättningen. Avgifterna för de många affärerna, som 
går som planerat, finansierar skadeutbetalningar till de garantitagare som inte har fått betalt av sin kund.  

#KOSTNADEN FÖR DRIFTEN 

De senaste fem åren har driftskostnaderna utgjort mellan 12 och 18 procent av de inbetalda avgifterna.  
Driftskostnaden för en ny affär kan skilja sig väsentligt från genomsnittet, beroende på hur arbets-
krävande den är att bedöma. Genomsnittet har sjunkit något de senaste åren, när antalet affärer har ökat. 
Kostnaden för att förvalta engagemanget påverkas av storleken på engagemanget, men också av antalet 
affärer som innebär ökat behov av skadeförebyggande arbete för EKN. Effektiviseringsåtgärder redovisas 
på sidan 34.