#Året i korthet

Under året har Socialstyrelsen på flera olika sätt medverkat till att 
utveckla hälso- och sjukvården samt socialtjänsten, bland annat genom 
stöd till kompetensförsörjning samt arbete med gemensamma termer, 
begrepp och informationsstruktur för att nå målen i e-hälsovisionen 
2025. Socialstyrelsen har därutöver inrättat ett kunskapscentrum för 
ensamkommande barn och unga, deltagit i arbetet med den nationella 
strategin för att motverka mäns våld mot kvinnor samt gett stöd till den 
sociala barn- och ungdomsvården. Förlossningsvården har kartlagts, nya 
läkemedelsföreskrifter har tagits fram och vi har även beslutat om nya 
riktlinjer för bland annat schizofreni, ångest och depression, demens 
samt ohälsosamma levnadsvanor. Vi har även utvecklat vår samverkan 
med huvudmännen, arbetat med att öka kvaliteten och patientsäkerhe-
ten i den nära vården samt förberett en ökad nivåstrukturering av den 
högspecialiserade vården. Jämställdhet och barns rätt har fått allt större 
utrymme i myndighetens arbete. Därutöver har en förändrad säkerhets-
politisk situation ställt krav på ett utvecklat civilt försvar. 

Socialstyrelsens strategiska färdplan ger stöd för en långsiktighet i 
vårt utvecklingsarbete. Genom att lyssna och samverka vill vi nå ännu 
bättre resultat och öka nyttan utifrån vårt grunduppdrag. Färdplanen 
innehåller sju viktiga utvecklingsområden, däribland en jämlik hälsa, 
hälso- och sjukvård samt socialtjänst. Därför har vi påbörjat ett arbete 
för att fördjupa våra analyser och utvärderingar för att dels kartlägga 
orsakerna till skillnaderna, dels identifiera effektiva åtgärder. 

För att underlätta myndighetens kontakt och samverkan med patient- 
och brukarorganisationer har myndigheten tre rådgivande organ: Äldre-
rådet, Nämnden för funktionshinderfrågor och Rådet för missbruks- 
frågor. Dessa organ är värdefulla, eftersom de ger vägledning och stöd 
samt identifierar områden där myndigheten bör ta initiativ och vidta 
åtgärder.

Digitaliseringen är ett område som genomsyrar samtliga utvecklings-
områden i färdplanen. Under året har myndigheten tagit fram flera nya 
digitala tjänster, däribland en webbtjänst för personer som söker legiti-
mation, en webbplats för patientsäkerhet samt flera introduktionspaket 
och kurser. Vi har även utvecklat den digitala kommunikationen. Flera 
informationskanaler har vidareutvecklats under året, bland annat  
podden På djupet och våra frukostseminarier I fokus. Myndigheten har 
även arbetat med statligt etos, värderingar och bemötande under året. 
Under hösten har #metoo gett aktualitet åt arbetet med att säkerställa att 
vi har en arbetsplats fri från trakasserier och där varje person bemöts 
med respekt.    

När det gäller kunskapsstyrning har myndigheterna i Rådet för 
styrning med kunskap fortsatt arbetet med att utveckla gemensamma 
strukturer för att samordna, effektivisera och behovsanpassa den statliga 
kunskapsstyrningen, till exempel genom en gemensam omvärldsbe-
vakning och en gemensam modell för patient- och brukardelaktighet. 
Huvudmannagruppen har lyft fram ett antal behov av kunskapsstyrning 
som myndigheterna har arbetat vidare med. 

Vårt interna arbete med att genomföra Agenda 2030 har fått en god 
start och vi tydliggör hur arbetet med att nå målen kopplar till myndighe-
tens löpande verksamhet. I det internationella arbetet har styrelsearbetet 
i Världshälsoorganisationen och uppdraget som ordförande i OECD:s 
hälsokommitté inneburit goda möjligheter att driva frågor som till exem-
pel sexuell och reproduktiv hälsa samt patientcentrering.

Jag vill avslutningsvis tacka alla medarbetare för deras engagemang 
och ett gott arbete byggt på gedigna kunskaper och erfarenheter. Jag vill 
också tacka alla experter och sakkunniga som på olika sätt bidragit i 
myndighetens arbete. Det är tack vare detta engagemang och den djupa 
sakkunskapen som myndigheten under året har gjort nytta för hälso- och 
sjukvården samt socialtjänsten.


#Socialstyrelsen 2017

Socialstyrelsen är en statlig förvaltningsmyndighet som verkar för god 
hälsa och social välfärd samt för vård och omsorg av hög kvalitet. De 
grundläggande bestämmelserna för vår verksamhet finns i förordningen 
(2015:284) med instruktion för Socialstyrelsen. Myndigheten bedriver en 
bred nationell och internationell verksamhet som rör hälso- och sjukvård 
och annan medicinsk verksamhet, tandvård, socialtjänst, stöd och service 
till vissa personer med funktionsnedsättning samt frågor om alkohol och 
missbruksmedel. Vi bistår även regeringen med underlag och expertkun-
skap inom vårt verksamhetsområde.

Av Socialstyrelsens instruktion framgår också att vi särskilt ska arbeta 
med frågor som gäller barn och ungdom, funktionshinderspolitiken, jäm-
ställdhet samt främjande av människors lika rättigheter och möjligheter 
oavsett sexuell läggning, könsidentitet eller könsuttryck.

#Organisation

Socialstyrelsen är en styrelsemyndighet och vår styrelse består av åtta 
ledamöter.

Hösten 2016 gjordes en organisatorisk översyn för att sätta fokus på 
frågor om behörighet och statsbidrag. Denna översyn ledde till att en ny 
avdelning för dessa frågor bildades den 1 januari 2017.

Socialstyrelsen har under året varit organiserad i nio avdelningar.

#Verksamhetens omfattning

År 2017 uppgick Socialstyrelsens totala kostnader till 900,5 miljoner 
kronor. Utöver förvaltningsanslaget finansierades vår verksamhet till 
cirka 30 procent av dels sakanslag dels externa medel. Dessa båda poster 
har under flera år utgjort en betydande del av vår finansiering. Den fort-
satt höga andelen finansiering utanför förvaltningsanslaget har medfört 
att organisationen har större fasta kostnader än vad den långsiktiga 
finansieringen täcker vilket gör oss sårbara för förändringar i den rörliga 
uppdragsvolymen.

Den 31 december 2017 var 742 personer anställda vid Socialstyrelsen, 
vilket är en ökning med 78 personer jämfört med samma tidpunkt 2016. 
Myndigheten expedierade totalt 32 368 ärenden under året, att jämföra 
med 32 632 ärenden 2016.

Under 2017 hanterade Socialstyrelsen 169 regeringsuppdrag, exklusive 
uppdrag om transfereringar. Vi fick 81 nya uppdrag under året, varav 59  
i regleringsbrevet och 22 genom särskilt beslut och vi och avslutade 79  
uppdrag. Regeringsuppdrag har kostnadsberäknats där det varit relevant 
och möjligt. Kostnaderna för respektive regeringsuppdrag redovisas i 
bilaga 1.

Socialstyrelsen handlägger och administrerar dessutom Hälso- och 
sjukvårdens ansvarsnämnd (HSAN), vilket innebär att personal som är 
anställd av Socialstyrelsen förbereder de ärenden som ansvarsnämnden 
beslutar om. Myndighetens kostnader för HSAN uppgick till 6 853 tkr 
2017, en ökning med 887 tkr.