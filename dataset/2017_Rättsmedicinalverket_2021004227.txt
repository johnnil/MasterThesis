#Generaldirektören har ordet 

Rättsmedicinalverket är en expertmyndighet inom rättsväsendet och verksamheten 
ska vara effektiv och rättssäker. Därför behöver myndigheten ständigt arbeta med 
att åstadkomma större enhetlighet och kvalitet. Det har varit ett intensivt år för 
Rättsmedicinalverket (RMV).  

Rättsmedicinalverket har fortsatt att arbeta utifrån den analys som Statskontoret 
gjorde av myndigheten i februari 2016. Med utgångspunkt i denna och för att uppnå 
större enhetlighet och tydlighet samt ett ökat samarbete mellan enheterna, har en ny 
organisation genomförts som trätt i kraft i januari 2017. Tre avdelningar har inrät-
tats inom verksamhetsområdena rättsmedicin, rättspsykiatri samt rättsgenetik och 
rättskemi. De tre avdelningscheferna har under året rekryterat enhetschefer och 
gruppchefer. Avdelningscheferna ingår i myndighetens ledningsgrupp tillsammans 
med enhetscheferna på huvudkontoret. Omorganisationen innebär att verksamhets-
frågorna på ett naturligt sätt tas upp i ledningsgruppen, och att förutsättningarna för 
att arbeta mer enhetligt mellan enheterna inom samma verksamhetsområde ökar. 

En stor del av verksamheten har präglats av uppdraget om medicinska ålders- 
bedömningar som myndigheten fick i maj 2016 och som sedan juni omfattas av 
myndighetens ansvarsområde enligt förordningen (2007:976) med instruktion för 
Rättsmedicinalverket. Verksamheten kom i gång i slutet av mars och myndigheten 
har under året tagit emot drygt 11 200 ärenden inom ramen för asylprocessen och 
36 ärenden i brottmålsprocessen. Uppdraget har inneburit en stor arbetsbelastning 
för de rättsmedicinska enheterna, men även för centrala funktioner i myndigheten. 

De medicinska åldersbedömningarna har ifrågasatts i media och av andra externa 
aktörer, men även internt har det funnits medarbetare som varit kritiska till upp- 
draget och de valda metoderna. Stora delar av kritiken bottnar i att det inte finns  
någon metod som kan fastställa en persons exakta ålder. Min målsättning har därför 
varit att öppet redovisa och kommunicera hur vi resonerat vid val av metoder och 
utformning av de rättsmedicinska åldersutlåtandena, bl.a. genom pressträffar. Jag 
uppmuntrar även ett öppet diskussionsklimat där medarbetarna kan framför sina 
åsikter till myndighetens ledning. 

Inom den rättsmedicinska verksamheten har en reform genomförts för att ytter-
ligare öka kvaliteten på rättsintygen och uppnå en jämnare fördelning av ärendena 
över landet. De rättsintyg som tidigare utfärdats av kontrakterade läkare skrivs nu 
av rättsläkare vid myndigheten. Sedan den 1 januari görs undersökningar och doku-
mentering av skador av timanställda forensiska dokumentationsläkare, och rättsin-
tygen skrivs av myndighetens rättsläkare. För att ytterligare effektivisera verksam-
heten sker fördelningen av ärenden centralt utifrån en fördelningsnyckel. Reformen 
har inneburit att RMV:s egna rättsläkare utfärdat ca 1 200 fler ärenden än tidigare.  

Både rättsintygsreformen och de medicinska åldersbedömningarna har givetvis  
inneburit en ökad belastning på den rättsmedicinska verksamheten. Trots det kan 
jag med stor tillfredsställelse notera att handläggningstiderna för de rättsmedicinska 
obduktionerna minskat för tredje året i rad, vilket delvis kan förklaras med att det 
arbete som bedrivits med fokus på processtänkandet och visualisering av ärende-
balanserna har börjat få genomslag på enheterna. 

Inom den rättspsykiatriska avdelningen innebär en gemensam ledningsgrupp med 
avdelningschefen och de båda enhetscheferna samt deras biträdande enhetschefer 
att förutsättningarna för att arbeta mer enhetligt ökar. Möjligheten att skicka ären-
den mellan enheterna innebär också en jämnare ärendefördelning och att arbetssitu-
ationen blir mindre ansträngd för medarbetarna.   

På det rättskemiska området har fokus legat på analys av nya fentanylanaloger, dvs. 
nätdroger. I april upptäcktes den mycket potenta och narkotikaklassade karfentanil  
i Sverige, och i slutet av juni hittades cyklopropylfentanyl som under året har före-
kommit i cirka 70 obduktionsärenden. Sedan den 12 december är cyklopropyl-
fentanyl klassad som narkotika i Sverige.  

Den nya DNA-sekvenseringstekniken MPS (massive parallell sequencing) har på 
den rättsgenetiska enheten införts för släktärenden. Tekniken ger högre upplösning 
och mer information och kommer att kunna lösa fler komplexa fall och möjliggöra 
resultat med högre statistisk säkerhet. Tekniken har under året ackrediterats av 
Swedac. 

Terrordådet i Stockholm den 7 april medförde arbete inom RMV:s samtliga avdel-
ningar. Redan samma dag kontaktades den rättsmedicinska enheten i Solna och  
dagen därpå kallades flera medarbetare in för att arbeta med identifieringen av de 
omkomna. Även vid den rättsgenetiska enheten i Linköping fanns det medarbetare 
på plats för att medverka i identifieringsarbetet. Den 9 april kunde identiteten på  
de omkomna svaras ut till polisen. Några veckor senare gjordes en §7-undersökning 
av den misstänkta gärningsmannen av den rättspsykiatriska undersökningsenheten  
i Stockholm. 

En grundförutsättning för den verksamhet som bedrivs vid Rättsmedicinalverket är 
att vi kan säkra den långsiktiga kompetensförsörjningen genom att vara en attraktiv 
arbetsgivare. Det innebär att vi ska kunna attrahera, rekrytera och behålla kompe-
tenta medarbetare. För det krävs att vi kan erbjuda en god arbetsmiljö, flexibla 
anställningsvillkor och goda utvecklingsmöjligheter. En bemanningsplan för läkare 
(RMV 2025) har tagits fram, men den behöver kompletteras med en motsvarande 
plan för andra yrkesgrupper. Arbete har också påbörjats med framtagandet av en 
långsiktig strategisk forskningsplan och är en prioriterad fråga för en myndighet 
som grundar sitt arbete på vetenskap och som bedriver forskning i samarbete med 
universiteten.  

Med de satsningar som har gjorts under året och de åtgärder som har vidtagits,  
är jag övertygad om att Rättsmedicinalverket har goda förutsättningar att även 
fortsättningsvis utföra sitt uppdrag med bibehållen hög kvalitet. 


#Om Rättsmedicinalverket 

Som expertmyndighet har Rättsmedicinalverket (RMV) en viktig roll inom  
rättsväsendet. Myndigheten utför sakkunniga och kvalitetssäkrade analyser  
och bedömningar åt polis, åklagare och domstolar i brottmål.  

RMV:s medarbetare har hög kompetens och stor expertkunskap.  
De bedömningar som görs vilar på vetenskaplig grund och beprövad  
erfarenhet. För att upprätthålla en verksamhet som bedrivs rättssäkert,  
effektivt och med hög kvalitet, är forskning och utveckling en viktig  
del. RMV omsätter cirka 577 miljoner kronor under ett verksam- 
hetsår. Myndighetens lokaler är anpassade efter verksamheten 
och uppfyller särskilda krav på arbetsmiljö och säkerhet. 

Sammanlagt har myndigheten 489 anställda, 190 anställda med  
timersättning och ytterligare tre kontrakterade fördelade på åtta  
geografiska platser runt om i landet, samt ett huvudkontor 
i Stockholm. Den geografiska spridningen ökar behovet 
av samordning vad gäller planering, kompetensförsörjning, 
kvalitetsarbete samt forskning och utveckling. 