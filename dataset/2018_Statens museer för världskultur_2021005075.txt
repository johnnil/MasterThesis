#Förord 

#Världskulturmuseernas vision - att göra världen större, mänskligare och mer 
inkluderande 

Världskulturmuseerna lanserade 2018 en ny vision och framtidsplan. Visionsdokumentet är 
vår kompass, vår riktning för framtiden. Det beskriver hur Världskulturmuseerna vill bidra 
till samhällets utveckling och vad vi behöver göra för att bli ännu mer relevanta för fler. 
Dokumentet är därmed en viktig utgångspunkt i det strategiska förnyelsearbete som 
myndigheten inlett för att utveckla nyskapande museer för morgondagen. Detta genom att 
vara samlingsförankrade, kunskapsbaserade och användarfokuserade. Under 2018 har 
mycket arbete handlat om att börja leva visionen och omsätta den i praktisk handling. 

Trots en historiskt varm sommar, då hälften av landets museer tappade i besöksantal, har 
Världskulturmuseerna glädjande ökat både antalet verksamhetsbesökare och 
anläggningsbesökare. Hälften av alla besökare har varit förstagångsbesökare. Med en bred 
och mångfacetterad program- och lovverksamhet har vi lockat flera nya målgrupper. 
Spännvidden i programutbudet har varit stor, med allt från språkkurser för föräldralediga, 
Afrosvenska historieveckan, workshops i origami med Bea Szenfeld till firandet av Eid al-
Adha och De dödas dag. I två stora, föremålstäta utställningar, Feathers – en värld av 
fjädrar på Världskulturmuseet och Etnografiska museet samt Paper Stories på Östasiatiska 
museet, har vi fått möjlighet att lyfta fram ömtåligt och sällan visat material ur vår rika 
samling. I mer experimentella utställningsformat som utställningsserien Dig in Japan har vi 
uppmärksammat 150 år av diplomatiska relationer mellan Japan och Sverige och under 
rubriken Afrika pågår har vi etablerat en plattform för att i nära samarbete med publik, 
användare, forskare och konstnärer utforska hur våra samlingar från Afrika kan bli relevanta 
för fler och nya besökare. 

Även antalet digitala användare har fortsatt att öka. En strategisk satsning på mer rörligt 
material samt större andel av samlingen digitalt tillgänglig med uppdaterad information, 
högupplösta bilder och ibland även i 3D har gett mycket positivt resultat. Antalet visningar i 
myndighetens föremålsdatabas har ökat med 26 procent, nedladdningar av objekt från 
Internet Archive med hela 75 procent, visningar på myndighetens Youtubekonto har 
femdubblats och myndighetens material på Wikimedia har visats över 5 miljoner gånger. 

Med målet att bli en ännu mer efterfrågad kunskapsresurs nationellt och internationellt har 
flera betydande insatser gjorts för att öppna upp samlingen mot nya användargrupper. 
Därför är det extra glädjande att notera att antalet samlingsbesök fortsätter att öka. Vårt 
arbete med att bygga upp kompetens inom 3D har bidragit till att föra samman material över 
nationsgränser på ett sätt som skapar helt nya möjligheter. 

Myndighetens arbete med att främja skydd av hotade kulturarv har tagit ytterligare form. 
Förutom att aktivt delta som expertmyndighet i myndighetsgemensamt arbete som rör illegal 
handel med föremål från framför allt Syrien, Irak och Afghanistan har frågan belysts i 
utställningar, informationsinsatser, programverksamhet och kampanjer. 

Flera insatser har gjorts för att utveckla samverkan inom myndigheten, mellan de olika 
museerna och mellan orterna. Arbetet med en fördjupad förstudie kring framtida 
lokalförsörjning pågår. 


#3 Myndighetens uppdrag 

Statens museer för världskultur har enligt instruktionen (2007:1185) tre övergripande 
uppgifter: 

Myndigheten ska 

*visa och levandegöra världens kulturer, särskilt kulturer med ursprung utanför 
Sverige. Myndigheten ska verka för att dess verksamhet ska vara en angelägenhet för 
alla människor i samhället 

*dokumentera och belysa olika kulturers yttringar och villkor samt kulturmöten och 
kulturell variation, historiskt och i dagens samhälle, nationellt och internationellt 

*främja tvärvetenskaplig kunskapsbildning och publik verksamhet i olika former 
Förordning (2015:1003) 

Myndigheten ska särskilt 

* vårda, förteckna, vetenskapligt bearbeta och utveckla de samlingar som anförtrotts 
myndigheten 

* göra samlingarna tillgängliga för allmänheten och i det syftet bedriva 
utställningsverksamhet, pedagogisk verksamhet och annan förmedlingsverksamhet 

* genom kunskapsuppbyggnad och samarbeten med olika aktörer främja och berika 
samhällsdebatten inom sitt verksamhetsområde 

* samverka nationellt och internationellt med museer och andra aktörer, däribland det 
civila samhällets organisationer, för att nå största möjliga geografiska spridning och 
förankring 

* använda ny teknik för att utveckla alla delarna av verksamheten 

* verka för ökad kunskap grundad på forskning och samverkan med andra, exempelvis 
universitet och högskolor, och förmedla kunskap inom sitt verksamhetsområde 
Förordning (2014:172) 

Myndigheten ska vidare, enligt instruktionen 

* bedriva internationellt och interkulturellt utbyte och samarbete. Förordning 
(2017:1090) 

* rapportera uppgifter om sin besöksutveckling till Myndigheten för kulturanalys. 
Förordning (2014:172) 

* följa upp det regionala utfallet av sin verksamhet och rapportera det till Statens 
kulturråd. Förordning (2014:172) 

Därutöver ska myndigheten, i enlighet med regleringsbrevet, redovisa: 

* de kvalitativa aspekterna av verksamhetens resultat 

* den verksamhet som svarar mot den unga publikens behov samt insatser för att öka 
den unga publiken 

* de åtgärder som vidtagits för att öka tillgängligheten för personer med 
funktionsnedsättning 

* åtgärder som har vidtagits för att nå nya besökare 

* effekterna av införandet av fri entré avseende förändringar i besöksutvecklingen i 
förhållande till tidigare år 

* myndighetens totala lokalkostnader för 2018 

#Agenda 2030 

I samband med årsredovisningen ska Statens museer för världskultur redovisa en bedömning 
av i vilken mån myndighetens verksamhet, på såväl nationell som internationell nivå, bidrar 
till genomförandet av Agenda 2030 i dess tre dimensioner (den sociala, den ekonomiska och 
den miljömässiga). 

#Sjukfrånvaro 

Myndigheten ska redovisa vilka åtgärder som har vidtagits i syfte att minska sjukfrånvaron i 
myndigheten. Av rapporteringen ska framgå hur myndigheten arbetar med att upptäcka 
ohälsa. 

#Arbetsrättsliga villkor vid upphandling 

Statens museer för världskultur ska redovisa hur den vid upphandlingar som överstiger 
gällande tröskelvärden har arbetat med att uppfylla de nya kraven på kollektivavtalsenliga 
villkor som följer av 17 kap. 2–5 §§ lagen (2016:1145) om offentlig upphandling.  

#Samarbete för kultur till fler 

Statens museer för världskultur ska i samarbete med andra aktörer verka för att kulturen ska 
komma fler till del i hela landet. 

Regleringsbrevet innehåller vidare ett särskilt uppdrag som ska redovisas under året: 

* Moderna beredskapsjobb i staten 

Myndigheterna ska bidra till regeringens satsning på moderna beredskapsjobb i staten som 
införts successivt fr.o.m. 2017 och som syftar till att sysselsätta minst 5 000 personer 2020. 
Myndigheterna ska eftersträva att anställa personer som står långt från arbetsmarknaden, 
inklusive nyanlända, för att utföra enklare arbetsuppgifter vid myndigheten. Statens museer 
för världskultur ska senast den 3 april 2018 till Statskontoret redovisa hur myndigheten 
bidragit till regeringens satsning enligt närmare instruktion från Statskontoret. 

Därutöver ska myndigheten, enligt Förordning (2000:605) om årsredovisning och 
budgetunderlag, redovisa de åtgärder som har vidtagits i syfte att säkerställa att kompetens 
finns för att fullgöra de uppgifter som avses i 1 § första stycket. I redovisningen ska det ingå 
en bedömning av hur de vidtagna åtgärderna sammantaget har bidragit till fullgörandet av 
dessa uppgifter. Förordning (2008:747) 

#Myndigheten 

Statens museer för världskultur är en museimyndighet under Kulturdepartementet med 
placering i både Göteborg och Stockholm. Myndigheten inrättades den 1 januari 1999 och 
fick ett världskulturuppdrag. 

Myndigheten består av fyra museer: Etnografiska museet, Östasiatiska museet och 
Medelhavsmuseet i Stockholm samt Världskulturmuseet i Göteborg. Sammantaget förvaltas 
över 450 000 föremål, fler än 1 000 000 foton samt omfattande arkiv och bibliotek. 
Samlingarnas globala bredd och kronologiska djup förenar flera vetenskapliga traditioner 
som etnografi, antropologi, arkeologi och konstvetenskap. 

#Världskulturuppdraget 

Myndigheten redovisade 2016 en rapport till regeringen som förtydligar tolkningen av 
världskulturuppdraget.1 Kultur skapas och omskapas i samspel mellan förändrade villkor och 
människors erfarenheter av samhälle och historia. Kulturbegreppet bör därför i grunden 
definieras med utgångspunkt att kultur innebär rörelse i tid och rum. 

Formuleringen ”levandegöra världens kulturer” i myndighetens instruktion har sina rötter i 
en äldre etnografisk begreppsbildning och betecknar de ’mindre’ och ’obetydligare’ kulturer 
som inte ansetts som civilisationer och som huvudsakligen definierats geografiskt. Därför har 
myndigheten framfört ett förslag om ändrad lydelse i instruktionen till en öppnare 
formulering, ’kulturer i världen’. 

För myndigheten innefattar ’kulturer i världen’ både kulturer som avgränsas i tid (historia) 
och rum (geografi) såväl som historiska och samtida globaliserade kulturer där geografi inte 
utgör en gräns. Världskultur handlar således om individuell och kollektiv föränderlighet och 
ömsesidighet, lokalt, regionalt och globalt. Den samling med ca 450 000 föremål som 
Världskulturmuseerna förvaltar utgör materiella spår av livsstilar och världsförståelser som 
kan belysa komplexa frågor i historisk, samtida och global kontext. Museer har sina rötter i 
de vetenskapliga kunskapstraditionerna vilket lagt grunden för en stark trovärdighet. 

Museerna har också möjlighet att öppna upp även för andra kunskapstraditioner och 
meningsskapande förklaringssystem. 

Agenda 2030 och Farokonventionen om kulturarvets samhälleliga värde utgör centrala 
inriktningsdokument för myndigheten, och med hänsyn tagen till samtidens globala 
utmaningar finns det anledning att ytterligare utveckla myndighetens verksamhet och 
uppdrag utifrån nya frågeställningar. Eftersom Världskulturmuseerna har världen som 
utgångspunkt, är ambitionen att göra museerna till öppna platser för samtal om de centrala 
globala framtidsfrågorna.