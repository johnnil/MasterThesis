#LANDSHÖVDINGEN HAR ORDET 
 
Västerbottens län har stora tillgångar, både i människorna som bor här men också i naturresurser. 
Människor, myndigheter, företag och organisationer har stora möjligheter att påverka livsvillkoren och 
framtidstron är stark i länet. Västerbotten har en av landets starkaste arbetsmarknader men står samtidigt 
inför att antal utmaningar. Den demografiska situationen tillhör de största. Av länets 15 kommuner är det 
bara tre som har över 10000 invånare. Sveriges till folkmängd fyra minsta kommuner finns i Västerbotten. 
Länets aktörer, såväl privata som offentliga, bör därför vidareutveckla sitt gemensamma arbete med att 
skapa förutsättningar för en starkare och mer mångfacetterad arbetsmarknad. Företag, organisationer och 
sociala föreningar har en fortsatt nyckelroll i arbetet med att stärka länets attraktionskraft och därmed 
tillgången på kompetent arbetskraft. Fram till år 2025 kommer det att behövas ersättningar till mer än 40000
personer som gått i pension. 
 
Av största vikt är också att tillvarata all den kreativitet och initiativförmåga som finns hos 
västerbottningarna, och samtidigt skapa ett inkluderande samhällsklimat där människor som söker sig till 
länet, inte minst från andra länder, får goda livsvillkor och utvecklingsmöjligheter. Min förhoppning är att 
vi gemensamt ska ta tillvara på den kunskap och kraft som finns hos många av de flyktingar som kommer 
hit. Länsstyrelsen har tilldelats nya uppdrag inom området tidiga insatser för asylsökande. Myndigheten har 
också fått en utökad roll i etableringsfasen, ett uppdrag som har en stark koppling till Västerbottens framtid. 
 
Överlag är det positivt att Länsstyrelsen, i takt med samhällsförändringar och händelser i omvärlden, 
tilldelas nya uppdrag av regeringen. Det finns en tydlig koppling mellan de stora händelserna på 
internationell och nationell nivå och konsekvenserna det får på regional nivå. Länsstyrelsens roll som 
förbindelselänk mellan lokal, regional, nationell och internationell nivå är betydelsefull och har stärkts.  
 
En central uppgift för Länsstyrelsen är att verka för ett långsiktigt hållbart samhälle. Klimatavtalet, som 
antogs av FN:s medlemsländer i december 2015 och som trädde i kraft i november 2016, innebär att 
världens länder nu har en gemensam plan för att minska klimatutsläppen och stoppa den globala 
uppvärmningen. I Västerbotten arbetar Länsstyrelsen inom flera olika områden med åtgärder och med att 
sprida kunskap och sammanföra aktörer i länet. Klimatfrågan är komplex. Den utgör därför ett gott 
exempel på ett område där lösningar måste genomföras i samverkan och över gränser. Länsstyrelsen är en 
viktig aktör i sådana sammanhang.  
 
Under 2017 ska vi arbeta vidare med vår värdegrund – nu med fokus på värdegrund i vardagen. Målet är att 
vi alla ska arbeta aktivt med den i vardagsarbetet – det blir en av våra interna uppgifter under året. 
 
Det finns i sammanhanget några särskilda värdeord jag vill att vi på Länsstyrelsen i Västerbotten ska 
omfattas av: 

"Professionell – Pålitlig – Hjälpsam" 

Skälen till orden är inte svåra; ett professionellt handlingssätt är att i sitt yrkesutövande styras av det som 
gagnar den hjälpsökande, inget annat. Pålitlig är den man kan lita på uppfyller sina åtaganden. Och 
hjälpsamhet är väl vad vi alla vill möta i våra kontakter med myndigheter!  

Mitt mål är att de som är i kontakt med Länsstyrelsen på olika sätt ska känna att dessa värdeord präglar 
vårt sätt att arbeta. Varje dag. 


#ORGANISATION 

Länsstyrelsen är en enrådighetsmyndighet med ett insynsråd. Det betyder att landshövdingen är direkt 
ansvarig inför regeringen och insynsrådet ska uppfylla kravet på demokratisk insyn och medborgerligt 
inflytande. Insynsrådet har begränsat ansvar och ingen rätt att fatta beslut i Länsstyrelsens namn utan 
ska vara ett stöd för landshövdingen och verksamheten. Länsrådet leder det dagliga arbetet på 
Länsstyrelsen och är ställföreträdare för landshövdingen. Myndigheten har en internrevision som är direkt 
underställd landshövdingen och fristående från den övriga organisationen. Internrevisionens uppgift är att 
stödja och utveckla Länsstyrelsens verksamhet genom att ur ett risk- och väsentlighetsperspektiv, 
oberoende och objektivt, granska och lämna förslag till verksamhetsförbättringar. 
 
Inom myndighetens verksamhet finns också miljöprövningsdelegationen, rennäringsdelegationen, 
samt viltförvaltningsdelegationen. Miljöprövningsdelegationen (MPD) inom Länsstyrelsen fattar 
beslut i alla ansökningar om tillstånd, ansökningar om ändring av tillstånd, ansökningar om ändring av 
villkor med mera för verksamheter inom delegationens uppgiftsområde. Viltförvaltningsdelegationen 
beslutar om övergripande riktlinjer för viltförvaltningen i länet. Viktiga arbetsområden är skötsel av 
älgstammen och förvaltning av länets rovdjursstammar. Rennäringsdelegationen har till syfte att 
stimulera ömsesidigt informations- och kunskapsutbyte för att nå en långsiktigt hållbar rennäring i 
länet. Den har en rådgivande roll i Länsstyrelsens arbete med frågor som rör rennäringen och 
förvaltningen av kronomarken ovan odlingsgränsen. Frågor i delegationen kan till exempel gälla 
principer för upplåtelser av jakt, fiske och mark på kronomarken ovan odlingsgränsen eller principer 
för fördelning av rennäringens bygdemedel. 
 
Myndighetens kärnverksamhet är indelad i sex enheter och stödverksamheten i två enheter. 
Länsstyrelsens styrka ligger i den mångsidiga verksamheten och det tvärsektoriella arbetssättet.