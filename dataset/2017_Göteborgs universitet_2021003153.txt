#REKTORS INLEDNING

Göteborgs universitet är ett lärosäte på 
stark frammarsch. Det menar rankning­
företaget Times Higher Education, THE, 
som i höstas lyfte upp vårt universitet till  
en niondeplats på en internationell topp 
30­lista av effective publishers. Efter drygt 
ett halvår som ny rektor är det också min 
upplevelse att vi är ett lärosäte ”på gång”. 
Inte minst är den universitetsgemensamma 
utvecklings­ och byggplan som växte fram 
under 2017 – Vi bygger för framtiden – ett 
gott exempel på detta.

Vårt strategiska styrdokument Vision 2020, lanserat 
2013, har utan tvekan haft stor betydelse för 
universitetets utveckling. Jag är imponerad av hur 
verksamheten, på samtliga nivåer, har anammat 
visionen och det systematiska arbete med handlings­ 
och verksamhetsplaner som följt i dess spår. Det 
har lagt grunden till ett mer strategiskt arbets­ och 
förhållningssätt, nödvändigt i en värld av växande 
utmaningar och ständig förändring. 

För att stärka vår strategiska förmåga ytterligare, 
började vi under 2017 att planera för en genom­
lysning av universitetets berednings­ och besluts­
processer. Vi tog också fram en policy för uni ver­
sitetets samlade verksamhetsstöd. En annan 
kvalitetshöjande åtgärd var påbörjandet av en ny 
forskningsutvärdering, RED19. Tillsammans med 
vår policy för kvalitetssäkring av utbildningen,  
som reviderats och nu inbegriper även forskar­
utbildningen, kommer RED19 att ge oss en bra 
beredskap inför Universitetskanslersämbetets 
kommande utvärderingar. 

Det ligger tveklöst högkvalitativa insatser bakom 
Göteborgs universitets framgångar under året. Vårt 
systematiska och tålmodiga arbete inom hållbar 
utveckling gav oss en topposition i Universitets­
kanslers ämbetets granskning av hållbarhetsarbetet 
bland landets lärosäten. Vi utnyttjade flera möjlig­
heter att vara med och påverka i sammanhang 
där FN:s 17 globala hållbarhetsmål, Agenda 2030, 
diskuterades. Vi deltog vid den stora havs­ och 
klimatkonferens som Sverige och Fiji arrangerade 
på uppdrag av FN i New York. Vi medverkade 
också vid en samverkanskonferens i Zimbabwe, 
där universitet från Norden och södra Afrika 
diskuterade hur vi tillsammans kan ta oss an 
regionala och globala utmaningar inom forskning, 
utbildning och innovation, och bidra till att realisera 
FN:s hållbarhetsmål. 

Göteborgs universitet har potential att bli mer 
internationellt än idag. Det såg vi flera tecken på 
under året. Antalet sampubliceringar har ökat.  
På utbildningssidan steg söktrycket på avancerad 
nivå, vilket tyder på ökat internationellt intresse. 
Men för att flytta fram våra positioner internationellt 
behöver vi veta var vi står idag. Under hösten 
inleddes en kartläggning av mobilitet, forskar sam­
arbeten och avtal. Tanken är att under 2018 påbörja 
en universitetsgemensam internationaliserings­
strategi.

Även 2017 kunde vi glädjas åt stora bidragsökningar. 
Från Knut och Alice Wallenbergs Stiftelse, KAW, 
erhöll universitetet ett rekordstort anslag på  
188 miljoner kronor, en tredjedel av KAW:s totala 
projektanslag för året. Vi hade stor framgång med 
antalet forskare som blev utsedda till Academy 
Fellows. Genom den unika satsningen UGOT 
Challenges, stärkte universitetet sin profil som 
tillskyndare av tvärvetenskaplig forskning. För att 
underlätta beredningen av strategiska forsknings­ 
och samverkansfrågor beslutades om en särskild 
forskningsnämnd med representanter från alla 
fakulteter. 

De senaste årens intensiva arbete för att stärka vår 
forskningsinfrastruktur fick bra utdelning. Inom det 
marina området skapades en ny samarbetsarena 
där Sven Lovén centrum agerar tillsammans med 
Lysekils kommun, Chalmers, forskningsinstituten 
RISE, IVL Svenska miljöinstitutet och KTH. 

Vetenskapsrådet beslutade att fortsätta fi nansiera 
Svensk nationell datatjänst (SND), med Göteborgs 
universitet fortsatt som huvudansvarig men i delvis 
ny skepnad genom ett konsortium med ett antal 
andra lärosäten. 

De senaste årens högskolepedagogiska satsningar 
fortsatte. Universitetet har nu 16 excellenta lärare. 
De bidrar till att höja kvaliteten på det pedagogiska 
arbetet och är nyckelpersoner i arbetet med att 
bygga vidare på den pedagogiska akademi som 
universitetet beslutade om i Vision 2020.

Men om mycket gick vår väg 2017 var det samtidigt 
ett dystert år för oss inom akademin. Det var ett år 
då respekten för demokrati och mänskliga fri­ och 
rättigheter utmanades å det grövsta, då fakta och 
vetenskap ifrågasattes, då samhällssprickorna blev 
allt tydligare och polariseringen mellan människor 
och åsikter ökade. Samtidigt fi ck vi genom #MeToo 
och dess kraftiga reaktioner mot sexuella trakasserier 
uppleva en av de starkaste gräsrotsrörelserna som 
världen skådat. Min slutsats är att vi som universitet 
har en viktig roll i att motverka den negativa 
utveckling vi ser nu. 

För att stärka och utveckla universitetet som 
arbetsgivare skapade vi en ny struktur för det 
systematiska arbetsmiljöarbetet. Det ska vara lätt 
att göra rätt både som medarbetare och chef, 
enkelt att trivas och må bra, tryggt och rättssäkert 
när problem uppstår. Det innebar bland annat en 
starkare koppling mellan den centrala arbetsmiljö­
kommittén och de lokala arbetsmiljökommittéerna. 
En nyckelfaktor för att minimera risken för trakasserier 
har varit att skapa tydligare karriärvägar. Arbetet 
med jämställdhetsintegrering, där Göteborgs 
universitet har en ledarroll, resulterade i en handlings­
plan som  lägger grund för det fortsatta arbetet.

Studentinflytande var ett annat område som stod 
högt på agendan under året. Studenterna är vår 
framtid. Som ett sätt att värna och bevaka deras 
intressen, inte minst när det gäller att säkerställa en 
högkvalitativ och forskningsanknuten utbildning, 
beslutades att studenterna ska ha en förstärkt roll i 
alla beredande och beslutande organ.

Även om mycket av det som hände 2017 påbörjades 
långt innan jag tillträdde, var bytet av universitets­
ledning något som till stor del präglade året som 
gick. Vid ingången av 2018 är ledningen fulltalig 
och har också kompletterats med en vicerektor för 
samverkan. Bakom det beslutet ligger inte bara en 
ökad press på ett utvecklat strategiskt samverkans­
arbete från regeringen och från EU. Samverkan är 
en viktig framgångsfaktor och måste främjas, inom 
universitet och med det omgivande samhället.

Att stänga böckerna för 2017 innebär även att 
blicka framåt. Det krävs ingen kristallkula för att se 
både glädjeämnen och utmaningar under 2018. 
En spännande utmaning är det stora ledarskifte 
som kommer att ske när ett stort antal prefekter 
och dekaner ska bytas ut. Det blir intressant att 
följa utredningen om framtidens styrning och 
fi nansiering av universitet och högskolor – Styrning 
för starka och ansvarsfulla lärosäten – som leds av 
universitetets förra rektor Pam Fredman. Oavsett 
hur utredningens förslag tas emot ser jag fram 
emot att vi på allvar diskuterar hur vi inom sektorn 
tar ett större gemensamt ansvar för vår autonomi, 
samtidigt som vi på ett mer fördjupat sätt diskuterar 
universitetens roll i samhället.