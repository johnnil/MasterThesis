#GD har ordet 

FOI kan se tillbaka på ett 2018 som har varit bra och intensivt för myndigheten. Med högt 
tempo har vi framgångsrikt tagit oss an ett stort antal beställningar som testat vår flexibilitet 
och förmåga att hantera en föränderlig omvärld. En omvärld där läget på många håll är 
ansträngt. För Sveriges del är satsningen på totalförsvaret ett fortsatt prioriterat område. Ett 
starkt totalförsvar kräver ett helhetsgrepp och kunskap inom många olika områden, något som 
FOI:s forskning och expertis i hög grad bidrar till. Glädjande är att uppdragsgivarna i den 
kundundersökning som genomförts under året ger mycket höga betyg och totalomdömen om 
FOI.  

Allt sedan annekteringen av Krim och konflikten i Donbass i östra Ukraina utbröt ser vi ett 
fortsatt försämrat säkerhetsläge i vårt närområde. Även krigen i Syrien och Jemen fortsätter. I 
denna oroliga omvärld har efterfrågan på analyser och studier från FOI varit fortsatt hög från 
våra uppdragsgivare och det omgivande samhället. FOI har bidragit med ett stort antal uppdrag 
såväl inom det militära som det civila området.  

I Sverige satte de omfattande skogsbränderna under den mycket varma sommaren beredskapen 
på prov. Samordnade insatser var nyckeln till framgång för att bekämpa bränderna och dämpa 
skadeverkningarna i dess spår. FOI bidrog med personal som snabbt engagerades till operativt 
arbete i den nationella staben samt för erfarenhetsanalys av Försvarsmaktens stöd till 
skogsbränderna.  

Valet 2018 innebar ett ökat fokus på risken för informationspåverkan. Sverige rustade sig på 
olika sätt i syfte att upptäcka och motverka påverkansoperationer, t.ex. via sociala medier. FOI:s 
studie om ökat antal automatiserade konton på Twitter inför valet, rönte stor uppmärksamhet 
såväl nationellt som internationellt.  

Den nutida och framtida digitala tekniken innebär såväl möjligheter som utmaningar. Studier 
som FOI genomfört visar att artificiell intelligens, AI, kommer att vara en lika självklar del av 
ett försvar som artilleri eller bombflyg är i dag. Inom FOI bedrivs flera AI-forskningsprojekt 
på Försvarsmaktens uppdrag och AI är också ett ämnesområde som diskuteras i olika 
framtidsstudier och sammanhang. För FOI är det dock inget nytt. Den första rapporten i ämnet 
skrev FOI (FOA) redan 1983 och då handlade det om automatisk analys av data som samlats in 
vid flygövervakning eller ubåtsjakt. 

FOI har en stark dragningskraft som arbetsgivare och därför har vi kunnat rekrytera många nya 
medarbetare inom olika områden. Samtidigt fortsätter de interna strategiska 
kompetenutvecklingssatsningarna för att kunna möta uppdragsgivarnas behov och efterfrågan 
på FOI:s kunskap och expertis nu och i framtiden. FOI är sina medarbetare och verksamheten 
bygger på att vi stimulerar till och proaktivt utvecklar rätt kompetens. Det förutsätter att vi kan 
skapa en inspirerande och motiverande arbetsmiljö för våra medarbetare som stimulerar till 
nätverksbyggande och samverkan såväl internt som med andra. 

FOI är ett forskningsinstitut i framkant som verkar för att bedriva relevant forskning för våra 
uppdragsgivare såväl idag som i framtiden. Genom förnyelse, förutseende och framsynthet ska 
vi fortsätta att bygga upp en stark kunskapsbas för försvar och säkerhet. Vi fortsätter att forska 
för en säkrare värld. 


#FOI uppgifter och mål 

Totalförsvarets forskningsinstitut (FOI) är en huvudsakligen uppdragsstyrd myndighet under 
Försvarsdepartementet, vars kompetens ska nyttiggöras i alla samhällssektorer. Verksamheten 
bidrar till det militära försvarets utveckling och samhällets säkerhet samt utgör ett kvalificerat 
stöd till Regeringskansliet, andra myndigheter och övriga samhället. 

Enligt regeringens instruktion har FOI följande uppgifter och mål:  

*FOI har till uppgift att bedriva forskning, metod- och teknikutveckling samt 
utredningsarbete för totalförsvaret och till stöd för nedrustning, icke-spridning och 
internationell säkerhet. Myndigheten får även i övrigt bedriva forskning, metod- och 
teknikutveckling samt utredningsarbete. Verksamheten ska bedrivas med beaktande av 
krav på integritet, relevans och vetenskaplig kvalitet. Kvinnors och mäns villkor ska 
belysas och analyseras när det är relevant. 

*FOI ska verka för att försvarsforskningen nyttiggörs även utanför totalförsvaret. 

*FOI:s uppgift att bedriva försvarsunderrättelseverksamhet ska fullgöras genom analyser 
av information som inhämtats från offentliga informationskällor eller som lämnats av 
uppdragsgivare. 

*FOI ska särskilt verka för samverkan mellan militär och civil forskning samt mellan 
nationell och internationell forskning. 

*FOI ska på uppdrag av Försvarets materielverk bedriva exportrelaterad verksamhet 
inom försvarssektorn. 

*FOI får bedriva tjänsteexport som är direkt kopplad till myndighetens 
verksamhetsområde och som ligger inom ramen för det uppdrag som anges i denna eller 
någon annan förordning 

 
#Kunskapsuppbyggande och kunskapstillämpande verksamhet 

FOI delar in sin verksamhet i kunskapsuppbyggnad respektive kunskapstillämpning. 
Verksamheten sker i projektform. Inom den kunskapsuppbyggande verksamheten bedrivs 
forskning och utveckling i ett långsiktigt perspektiv. Kunskapsuppbyggnaden utgör en 
grundförutsättning för kunskapstillämpningen, där den kunskap som byggts upp nyttjas för att 
lösa mer kortsiktiga behov i uppdragsgivarnas verksamhet. Den domänkunskap, dvs. kännedom 
om den miljö och den verksamhet där forskningsresultaten ska tillämpas, som FOI byggt upp 
och kontinuerligt utvecklar är en förutsättning för tillämpningen av kunskap både för det 
militära försvaret och det civila samhället. 

#Indelning av verksamheten 

För uppföljningen av forskningsverksamheten och dess prestationer delas FOI:s verksamhet in 
i följande forskningsområden: 

*Beslutsstödssystem och informationsfusion  

*CBRN-frågor och icke-spridning  

*Flygteknik och luftstridssimulering  

*Informationssäkerhet och kommunikation 

*Krisberedskap och samhällssäkerhet 

*Metod- och utredningsstöd 

*Sensorer och signaturanpassning  

*Säkerhetspolitik 

*Telekrig 

*Undervattensforskning  

*Vapen, skydd och säkerhet 

*Övrigt  

Se avsnitt 4.2 för en prestationsredovisning per forskningsområde.  

För den interna samordningen och uppföljningen av uppdrag från uppdragsgivare indelas 
verksamheten på FOI i följande marknadsområden: 

*Försvar 

*Regeringskansliet 

*Civila myndigheter 

*Näringsliv 

*Utländska kunder 

*Forskningsfinansiärer 


 

 

 