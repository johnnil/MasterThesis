#Direktören har ordet 
 
Under det gångna verksamhetsåret har Nordiska Afrikainstitutet fortsatt att öka förståelsen 
för hur den institutionella strategin för perioden 2017 – 2021 bäst ska genomföras. Våra 
resurser ökade under 2018 och vi har lyckats leverera många positiva resultat, såväl 
kvantitativa som kvalitativa. Alla institutets tre kärnverksamhetsområden: forskning och 
kapacitetsbyggande, kommunikation och policyrådgivning samt bibliotek och 
dokumentation har haft en fortsatt hög aktivitetsnivå och genererat resultat som ställt ny 
kunskap till förfogande för NAIs olika målgrupper, i Sverige, Finland, Island, på den 
afrikanska kontinenten och i övriga världen.  

Personalresursmässigt har 2018 varit ett framgångsrikt år. Den planerade rekryteringen av 
nya forskare blev mycket lyckad eftersom institutet kunde välja de mest kompetenta 
forskarna bland många sökande. Vi lyckades samtidigt genomföra tre stora 
utvecklingsinsatser under året, en ny grafisk profil, förslag till en omorganisering av 
forsknings- och administrativt stöd samt nya riktlinjer och rutiner för informationssäkerhet. 

När det gäller tematisk inriktning för året hade verksamheten en koncentration på 
utveckling i södra Afrika. Institutet har ordnat olika evenemang om regionen både i Norden 
och i södra Afrika för akademiska experter och beslutsfattare. Samtidigt har vi lyckats täcka 
in de andra geografiska delarna av Afrika och med hjälp av våra olika instrument och 
produkter producerat kunskap för alla intresserade målgrupper. Årets mest 
uppmärksammade tillika mest resurskrävande programpunkt var vår stora konferens 
Nordiska Afrikadagarna som anordnas vartannat år. Temat African Mobilities – Reshaping 
narratives and practices of circulation and exchange var relevant för såväl akademiker som 
beslutsfattare och lockade en stor grupp av afrikanister från Norden och den afrikanska 
kontinenten. 

Efterfrågan på NAIs service och kunskap har varit fortsatt hög under året. Jag vill rikta ett 
stort tack till ledamöterna i Program- och forskningsrådet från Sverige, Finland, Island och 
Norge, våra ”NAI Associates” och andra viktiga intressenter för deras fortsatta stöd till och 
intresse för institutet. Utan ert stöd och er finansiering skulle vi inte ha kommit så långt på 
vägen mot vår vision att bli ett framstående kunskapscentrum om Afrika.  

Med denna årsredovisning är det faktiskt dags för mig att tacka  -  inte endast för året 2018 –
utan även för alla de sex år som jag har fått verka som direktör vid institutet. Institutet är på 
väg mot ännu ett ambitiöst verksamhetsår med planerad överlämning till en ny direktör i 
mitten av 2019. Det är med stolthet jag lämnar över en verksamhet med hög ambition att 
vara den bästa ingången för relevant, aktuell och högkvalitativ kunskap om Afrikas sociala 
och ekonomiska samhällsutveckling. Önskar er en trevlig läsning, och hoppas att få träffa er 
alla igen på något av institutets nästkommande spännande evenemang. 


#NORDISKA AFRIKAINSTITUTET 2018 
 
Nordiska Afrikainstitutet (NAI) är en myndighet som grundades 1962 och lyder under 
Utrikesdepartementet (UD). NAI finansieras gemensamt av Sverige, Finland och Island och 
är ett centrum för kunskap om det moderna Afrika, med placering i Uppsala. NAI är 
en enrådsmyndighet som leds av en direktör och har ett av svenska regeringen utsett 
program- och forskningsråd med representanter för nordiska länder (Finland, Island, Norge 
och Sverige). Program- och forskningsrådet har till uppgift att utöva insyn i verksamheten 
och är rådgivande bland annat om forskningsinriktningen vid institutet. Program- och 
forskningsrådet sammanträdde två gånger under 2018, i maj och i november. Myndigheten 
hade 35 anställda (årsmedeltal) under 2018. 

Nordiska Afrikainstitutet har enligt sin instruktion (2009) till uppgift att inom Norden: 

* Främja forskning om den sociala, politiska och ekonomiska utvecklingen i Afrika genom att 
bedriva egen högkvalitativ forskning, verka som centralpunkt och katalysator för den nordiska 
Afrikaforskningen, stimulera till forskning om Afrika i Norden samt främja samarbete och 
kontakter mellan nordiska och afrikanska forskare.  
* Sprida kvalificerad och relevant information baserad på forskning om det moderna Afrika och 
afrikanska förhållanden. Institutet ska föra en aktiv policydialog och informationen ska göras 
tillgänglig för beslutsfattare i Norden.  
* Bevaka och tillgängliggöra litteratur och andra elektroniska och fysiska informationsbärare av 
relevans för forskning, studier och information om det moderna Afrika. Nordiska Afrikainstitutet 
ska tillhandahålla ett bibliotek med låne-, referens-, och informationsservice. 

Styrning och återrapporteringskrav för NAI framgår av regleringsbrev för 2018: 

* integrera ett rättighetsperspektiv, fattiga människors perspektiv på utveckling, ett 
jämställdhetsperspektiv, ett miljö- och klimatperspektiv och konfliktperspektiv i 
verksamheten; 

* att verksamhetens inriktning svarar mot ett Afrika i förändring, med ökad tonvikt på 
aktuella trender samt förutsättningar, hinder för utveckling och genomförandet av 
Agenda 2030; 

* fortsätta stärka forskningens policyrelevans; 

* analysera och redovisa forskningsverksamhetens resultat och hur forskningen 
synliggjorts samt kanaler för spridning till myndighetens målgrupper. 
Redovisningen ska vara såväl kvantitativ sam kvalitativ, och inkludera relevanta 
resultat av den forskning som bedrivs. 

* redovisa eventuella efterfrågestyrda uppdrag, finansierade från bl a de nordiska 
biståndsmyndigheterna och utrikesdepartementen. 

* redovisa bidrag som tagits emot från nationella och internationella finansiärer och 
vad dessa medel använts till. 

Myndigheten fick även i uppdrag att bidra till regeringens satsning på moderna 
beredskapsjobb i staten och eftersträva att anställda personer som står långt från 
arbetsmarknaden inklusive nyanlända för att utföra enklare arbetsuppgifter. 

#Strategiska mål 2017 – 2021 

Nordiska Afrikainstitutet har antagit en långsiktig institutionell strategi som gäller för 
perioden 2017 – 2021. Strategin syftar till att vägleda arbetet vid myndigheten i ett längre 
perspektiv och bygger på myndighetens strävan att arbeta för de globala hållbarhetsmålen 
och Agenda 2030. I strategin ingår indikatorer för verksamheten som operationaliseras genom 
den årliga verksamhetsplanen. I årsredovisningen för 2018 presenteras resultat-
sammanfattningen utifrån institutets sex strategiska mål och i kapitlen för kärnverksamhets-
områden redovisas detaljerade resultat utifrån återrapporteringskrav som finns i 
myndighetens regleringsbrev för verksamhetsåret 2018 och kopplat till måluppfyllelse av den 
årliga verksamhetsplanen.  

I linje med svenska regeringens mer tillitsbaserade styrning, som inneburit färre 
återrapporteringskrav i myndighetens regleringsbrev från och med 2017, har institutet valt 
att styra resultatredovisningen mer mot rapportering för de långsiktiga strategiska målen. De 
sex strategiska målen för NAI är följande (utförlig beskrivning av målen finns i bilaga 1):  

* Nordiska Afrikainstitutet ska bedriva, stödja och uppmuntra akademisk och 
policyrelevant forskning om det moderna Afrika. 

* Nordiska Afrikainstitutet ska ha för avsikt att stödja positiv utveckling i afrikanska 
länder grundat på en Nord-Syd och Syd-Nord dialog.  

* Nordiska Afrikainstitutet ska medverka till policyagendan för Afrika i de nordiska 
länderna. 

* Nordiska Afrikainstitutet ska medverka till att bygga upp kapacitet när det gäller 
kunskapsproduktion om Afrika.  

* Nordiska Afrikainstitutet ska säkerställa och diversifiera sina resurser. 

* Nordiska Afrikainstitutet ska vara en värdebaserad organisation. 