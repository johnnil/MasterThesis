#Generaldirektörens inledning 

2016 var det femte året som Myndigheten för vård- och omsorgsanalys arbetade 
med vår spännande och angelägna uppgift att ur ett patient-, brukar- och med-
borgarperspektiv följa upp och analysera hälso- och sjukvården, tandvården och 
omsorgen. Om man ser till kostnader och antalet anställda, som de redovisas 
här i årsredovisningen, indikerar det att verksamhetens bedrivits med en hög 
grad av kontinuitet och att vi erfarit en fortsatt balanserad tillväxt. I verkligheten 
präglades året snarast av speciella förutsättningar och en stor grad av ryckighet. 
Som redovisades i årsredovisningen för 2015 fick myndigheten under det året 
information från Regeringskansliet att resursramarna inför 2016 skulle minska till 
följd av färre regeringsuppdrag med bidragsfinansiering. Under andra halvåret 2015 
vidtog därför myndigheten en rad åtgärder, främst på personalsidan, för att minska 
kostnaderna inför 2016. Åtgärderna bidrog till att försvåra förutsättningarna för 
verksamheten under andra halvåret 2015, men var lyckade i så måtto att myndig-
heten inför 2016 hade kostnader som rymdes inom de förväntade resursramarna. 
När innehållet i regleringsbrevet för 2016 blev känt i december 2015 visade sig dock 
att bidragsfinansiering och resursramarna skulle öka. Myndigheten fick dessutom 
ett antal uppdrag som behövde finansieras med anslagsmedel. Sammantaget 
innebar det att myndigheten inte hade den nödvändiga kapaciteten på plats och att 
verksamheten behövde omplaneras. Befintliga resurser och personal fick flyttas från 
planerad egeninitierad verksamhet till nytillkomna regeringsuppdrag samtidigt 
som ett omfattande arbete med att på nytt rekrytera in rätt kompetens inleddes. 

På myndigheten ser vi mycket positivt på att få regeringsuppdrag. Vi ser regerings- 
uppdragen som en viktig uppgift som gör att vi kan bidra inom områden och med 
frågeställningar som är av specifikt intresse för regeringen. Genom att regerings- 
uppdragen i normalfallet också åtföljs av särskild bidragsfinansiering gör det  
att verksamheten kan närma sig en ”kritisk massa”, vilket är av betydelse ur såväl  
kompetensförsörjningshänseende som för möjligheterna att bedriva en kostnads-
effektiv verksamhet. Att regeringsuppdragen ska fungera som ett komplement till den 
egeninitierade verksamheten förutsätter dock rimliga planeringsförutsättningar. 
Oklara planeringsförutsättningar, eller allt för stor volatilitet mellan åren, 
försämrar möjligheterna att bedriva en högkvalitativ och effektiv verksamhet.

Trots i vissa avseenden utmanade förutsättningar kan vi se tillbaka på ett 
framgångsrikt år. Medarbetarna ska ha all heder för att Vi har bedrivit över 20 
olika analysprojekt som har genererat 12 prestationer under året och som kommer 
att leda fram till än fler under kommande år. Årsredovisningen är till stora delar 
ägnad åt att närmare beskriva dessa prestationer som samtliga rör angelägna frågor 
för utvecklingen av svensk vård och omsorg. Vi har fortsatt inriktningen att arbeta 
mer strategiskt med och lägga mer resurser på kommunikation. En viktig insats 
under året var att lansera vårt arbete med det utvidgade uppdraget omfattande hela 
socialtjänsten. Vi genomförde bland annat tre seminarier i Almedalen med social-
tjänsttema. Vi har också genomfört en regional dialogturné för att tillsammans 
med företrädare för kommuner och landsting diskutera centrala utvecklingsfrågor.

Analysplanen för 2016 präglades också av att vi från den 1 juli 2015 hade fått ett  
utvidgat uppdrag omfattande socialtjänsten. Den innehöll därför en analys av social-
tjänstens utmaningar och förutsättningarna för vår verksamhet. Utifrån denna 
lades det långsiktiga inriktningsmålet att Vårdanalys ska stärka förutsättningarna 
för en brukarcentrerad och resultatorienterad socialtjänst fast.

Under 2016 har vi också genomfört en mer strategisk översyn omfattande hela 
verksamheten. Arbetet har bedrivits som ett internt utvecklingsprojekt och har 
engagerat medarbetare, patient- och brukarråd och styrelse under hösten. Den 
utvecklade strategiska plattformen, som kortfattat redogörs för i kapitel 1 i denna 
årsredovisning, bygger vidare på identifierade framgångsfaktorer från de första 
fem årens verksamhet och lägger fast den strategiska inriktningen för kommande 
år. Med den strategiska plattformen som bas, en mycket kompetent och engagerad 
personalstyrka och ett fortsatt arbete med att utveckla våra arbetsformer finns det 
all anledning att se mycket positivt på verksamhetens fortsatta utveckling.


#MYNDIGHETENS UPPGIFTER OCH INRIKTNING 

Myndigheten för vård- och omsorgsanalys (Vårdanalys) uppgift enligt förordningen 
(2010:1385) med instruktion för Myndigheten för vård- och omsorgsanalys 
(instruktion) är att ur ett patient-, brukar- och medborgarperspektiv följa upp och 
analysera verksamheter och förhållanden inom hälso- och sjukvård, tandvård och 
omsorg.

Vårdanalys ska enligt 2 §
*  följa upp och analysera vårdens och omsorgens funktionssätt,
*  effektivitetsgranska statliga åtaganden och verksamheter, samt
*  inom sitt verksamhetsområde bistå regeringen med underlag och 
rekommendationer för effektivisering av statlig verksamhet och styrning.

Vårdanalys har även till uppgift enligt 3 § att
*  kontinuerligt utvärdera sådan information om vården och omsorgen 
som lämnas till den enskilde, i fråga om informationens innehåll, kvalitet, 
ändamålsenlighet och tillgänglighet,
*  på regeringens uppdrag bistå med utvärderingar och uppföljningar av 
beslutade eller genomförda statliga reformer och andra statliga initiativ, samt
*  inom sitt verksamhetsområde bedriva omvärldsbevakning och genomföra 
internationella jämförelser.

Myndighetens uppgifter är, som framgår av formuleringarna, breda och öppna. 
Samtidigt är våra resurser små i jämförelse med de sektorer vi ska följa upp och 
analysera. Det innebär att vi återkommande behöver uppdatera vår strategiska 
inriktning för att stärka våra möjligheter att uppfylla uppgifterna och skapa mesta 
möjliga nytta för våra målgrupper. Under år 2016 har vi därför genomfört en översyn 
av vår strategiska inriktning och tydliggjort framför allt vad som är myndighetens 
roll och bidrag. Vi har också utvecklat de vägledande principerna för verksamheten. 
Följande bild sammanfattar den strategiska plattformen.


#ORGANISATION

Vårdanalys är en styrelsemyndighet. Inledningsvis under året bestod styrelsen av 
Anders Anell (ordförande), Eva Fernvall, Fredrik Lennartsson (myndighetschef), 
Mef Nilbert, Elisabeth Rynning, Karin Tengvald (vice ordförande) och Kerstin 
Wigzell. Den 1 juli 2016 entledigades Elisabeth Rynning från sitt uppdrag i 
styrelsen till följd av att hon utnämndes till chefsjustitieombudsman. Styrelsen  
har under året haft åtta sammanträden.

Kopplat till myndigheten finns, i enlighet med myndighetens instruktion, ett 
patient- och brukarråd. Patient- och brukarrådet utses av styrelsen och har enligt  
8 § instruktionen till uppgift att identifiera och lämna förslag på angelägna 
områden för analys och granskning, samt att bistå myndigheten i arbetet med att 
identifiera patienters, brukares och medborgares behov av information. Patient- 
och brukarrådet har under året lämnat viktiga bidrag i arbetet med att ta fram 
analysplanen för 2017, bidragit i arbetet med myndighetens utvecklade strategiska 
plattform, varit med och kvalitetssäkrat och säkerställt patient-, brukar- och 
medborgarperspektivet i ett antal pågående projekt samt bistått i arbetet med att 
sprida resultatet av genomförda analyser och granskningar. 

Patient- och brukarrådet har under året haft sammanlagt fem sammanträden. 
Vid årsskiftet 2015–2016 gick mandattiden ut för 14 av rådets ledamöter. För att 
bibehålla viss kontinuitet fick fyra av de tidigare ledamöterna förnyade mandat på 
två år samtidigt som 10 nya ledamöter valdes in. En ledamot avsade sig sitt uppdrag 
under året vilket föranledde att en ny person valdes in. I bilaga 1 finns en lista över 
de ledamöter som ingår i Patient- och brukarrådet. 

För att behålla kontakten med och ta vara på tidigare ledamöters kompetens har 
myndigheten under 2016 startat upp ett alumni-nätverk med före detta ledamöter 
i patient- och brukarrådet. Alumni-ledamöterna bjöds in till ett utökat patient- och 
brukarrådsmöte som hölls i september. 

Myndighetens kansli är uppdelat i avdelningen för analys och granskning 
samt staben. Avdelningen för analys och granskning ansvarar för att planera och 
genomföra egeninitierade analys- och granskningsprojekt samt regeringsuppdrag 
och består i tre enheter. Staben ansvarar för stödfunktionerna inom bland annat 
juridik, kommunikation, ekonomi, administration, IT och lokalfrågor. 