#2018 – ett år med nya utmaningar 

2018 var ett år som präglades av förändringar  
och osäkerhet i Sverige och runt om i världen.  
För Livsmedelsverket innebar det nya utmaningar.  
Det blev tydligt hur viktiga våra ansvarsområden  
mat och dricksvatten är.

2018 blev året då frågan om klimat och extremväder blev konkret även i Sverige. Sommaren var  
rekordvarm i så gott som hela landet med utbredd torka, vattenbrist, stora skogsbränder, betes- och 
foderbrist, algblomning och låga grundvattennivåer. Den varma sommaren och hur den påverkade  
vår vardag blev en väckarklocka för många; en föraning om vad vi kan vänta oss och vad vi måste  
förbereda oss på som ett resultat av klimatförändringar.

Vårt sätt att producera och konsumera livsmedel påverkar miljön på flera sätt och det krävs stora  
förändringar för att minska  livsmedelssektorns miljöbelastning. Att en tredjedel av all mat som  
produceras slängs någonstans på vägen till våra tallrikar är inte bara ett slöseri utan orsakar stora  
och onödiga miljöbelastningar. Under sommaren presenterade vi tillsammans med Naturvårdsverket 
och Jordbruksverket handlingsplanen Fler gör mer för minskat matsvinn i Sverige. Handlingsplanen 
omfattar hela livsmedelskedjan – från jord till bord – och innehåller 42 konkreta åtgärder.

#Måltider för miljö, hälsa och jämlikhet

Att vår livsmedelskonsumtion påverkar både miljön och hälsan är ingen nyhet; inte heller att den 
mat som är bra för miljön ofta gynnar människors hälsa. Därför betonar vi vikten av hållbarhet 
utifrån både hälsa och miljö i de uppdaterade råden för måltiderna inom skolan respektive  
äldreomsorgen. Måltiderna inom den offentliga sektorn är ett viktigt verktyg för att uppnå både 
miljömål och jämlik hälsa. 

Resultaten från vår nationella matvaneundersökning Riksmaten Ungdom oroar. Ungdomars 
matvanor riskerar att leda till ohälsa, särskilt bland socioekonomiskt svagare grupper. Det är en 
utmaning för oss och för hela samhället.

#Mat och vatten när det krisar

De säkerhetspolitiska förändringarna i vår omvärld ställer nya krav på Livsmedelsverket som  
bevakningsansvarig myndighet. Arbetet med att bidra till att bygga upp det civila försvaret har  
intensifierats under året. Vi behöver fortsätta att utveckla vår förmåga att värna livsmedelssäkerheten 
vid långvariga kriser och ta höjd för nya faror. 

Samtidigt ligger alltmer fokus på livsmedelsförsörjningsfrågor. Hur ska vi få mat på bordet om något 
stör det vanliga flödet av varor? Här kommer Livsmedelsverket att ha en viktig roll tillsammans 
med en rad samhällsaktörer framöver.  

Att värna dricksvattnet, vårt viktigaste livsmedel, är ett av Livsmedelsverkets uppdrag. Distribution  
av dricksvatten är en samhällsviktig tjänst och omfattas därför av det nya NIS-direktivet.  
Livsmedelsverkets har i uppdrag att analysera och bedöma nätverks-  och informationssäkerheten  
i landets dricksvattenanläggningar. Skyddet för dricksvattnet innefattar inte bara lås och larm för  
fysiskt intrång. I en alltmer uppkopplad värld är det minst lika viktigt att skydda styrning och  
datanätverk inom produktion och distribution. 

#Lätt att göra rätt 

En livskraftig livsmedelssektor är viktig för Sverige. Som ytterst ansvarig för den svenska  
livsmedelskontrollen har Livsmedelsverket en nyckelroll. Vi strävar efter en kontroll som skapar 
trygga företagare som vet hur man gör rätt och som uppfattas som en garanti för säker mat av  
konsumenterna. Det är vårt viktigaste bidrag till att nå målen i Sveriges livsmedelsstrategi.  
En god livsmedelskontroll är dessutom avgörande vid export av svenska livsmedel. 

Vi arbetar fortsatt med att utveckla service, effektivitet och bemötande i vår egen verksamhet. 
Kontrollen ska vara effektiv och likvärdig och det ska vara lättare att starta och driva  
livsmedelsföretag. För att konkurrensen ska vara rättvis och seriösa företagare ska skyddas måste 
fusket i branschen stävjas. Vi välkomnar därför de skärpta straffen för brott mot livsmedelslagen 
och arbetar vidare med att  kartlägga och bekämpa fusk i livsmedelssektorn.

#Fakta och förtroende 

Säker mat, redlighet i livsmedelshanteringen och hållbara matvanor har betydelse inom många  
samhällsområden. En hållbar livsmedelskedja och hälsosamma matvanor är helt avgörande för att 
Sverige ska nå FN:s hållbarhetsmål, Agenda 2030.

I tider av politisk osäkerhet, påverkanskampanjer, alternativa fakta och faktaresistens har vi som  
myndighet en viktig roll att fylla för att värna demokratin. Vi står på stabil vetenskaplig grund  
och är, som en oberoende aktör utan vinstintressen eller politiska baktankar, en motvikt till rykten, 
propaganda och rena lögner. 

Det är glädjande att vi har högt förtroende hos allmänheten. Det ökande förtroendet har vi  
förtjänat genom att hålla hög kvalitet i vårt arbete och genom att vara transparenta och lyhörda.  
Ett förtroende att förtjäna och förvalta även under kommande år.


#Sammanfattande målbedömning 

Livsmedelsverket har till uppgift att i konsumenternas intresse arbeta för 

* säkra livsmedel  
* redlighet i livsmedelshanteringen
* bra matvanor

Uppdraget kommer från regeringen och riksdagen och är utgångspunkten för verksamheten.  
Livsmedelsverket har beslutat om långsiktiga inriktningsmål för 2018 – 2022 som är kopplade  
till dessa ledord. 

#Säkra livsmedel 

Sverige har i ett internationellt perspektiv säkra livsmedel men förändringar i omvärlden, till  
exempel av klimatet och livsmedelsproduktionen, innebär utmaningar för att behålla nuvarande nivå. 

Livsmedelsverkets inriktningsmål: Sverige har fortsatt säker mat och säkert dricksvatten.  

Detta gör vi genom att underlätta för livsmedelsföretag att följa livsmedelslagstiftningen, leda och 
samordna kontrollmyndigheter, omhänderta nya hot och risker och fullgöra våra uppgifter inom 
kris- och beredskapsplanering.

#Bedömning av måluppfyllelse

Sverige har säker mat och säkert dricksvatten och betraktar därför målet som uppnått. Att leda  
och samordna livsmedelskontrollen är Livsmedelsverkets viktigaste bidrag till säkra livsmedel.  
Särskilt viktig är kontrollen av de mest riskfyllda livsmedels- och dricksvattenanläggningar.  
Andelen riskfyllda livsmedelsanläggningar som kontrolleras årligen ligger på riksnivå fortsatt på 
cirka 95 procent. Andelen riskfyllda dricksvattenanläggningar som kontrolleras årligen ligger dock 
på cirka 80 procent och bör öka. Sammantaget bedömer Livsmedelsverket att livsmedelskontrollen 
fungerar bra och att de flesta kontrollmyndigheter sköter sitt uppdrag väl. 

Det finns dock stora variationer i kontrollmyndigheternas bedömningar och i vissa fall utförs inte 
kontroll i tillräcklig omfattning. Det sker en långsam förbättring och likvärdigheten i avvikelsehantering 
har ökat något de senaste åren. Som ett led i arbetet med att skapa en mer likvärdig och effektiv 
livsmedelskontroll initierades arbetet med god kontrollsed under året, som syftar till att utveckla 
gemensamma arbetssätt i hela landet.

Livsmedelsverket arbetar med att underlätta för företagen att följa lagstiftningen. Påverkan av  
regelutvecklingen inom EU är en av de viktigaste åtgärderna då den största delen av regelutvecklingen 
som styr livsmedelsföretagens agerande sker på EU-nivå. Ett omfattande arbete har initierats med 
att påverka kulturen inom livsmedelskontrollen. Målet är att kontrollen ska präglas av förståelse för 
företagens situation. 

Kontrollprogrammen visar på en mycket låg andel överskridanden av gränsvärden, men det finns 
utmaningar. Intaget av de oönskade ämnena bly, kvicksilver och kadmium har inte minskat. Sverige 
behöver göra mer när det gäller perfluorerade ämnen (PFAS) och kadmium. 

Livsmedelsverkets vetenskapliga underlag, handbok till dricksvattenproducenter om hur smitt-
spridning kan förhindras samt uppdaterade råd till konsumenter om hygien i köket bidrar till att 
minska riskerna med att bli sjuk av mat och dricksvatten. Deltagande i utredningar nationellt  
och internationellt om ehec och listeria har bidragit  till att identifiera smittkällor och minska  
konsekvenserna av smittorna. Livsmedelsverket bedömer att årets insatser inom kris- och  
beredskapsplanering har bidragit till att förstärka Livsmedelsverkets roll inom totalförsvaret. 
Förstärkt säkerhetsskydd, upprätthållen kemisk och mikrobiologisk analyskapacitet, ökad kapacitet 
avseende informationspåverkan och krigsplacering har förberett för fortsatt utveckling av  
Livsmedelsverkets roll och framtida åtaganden.

#Redlighet i livsmedelshanteringen

Konsumenterna har rätt att kräva korrekt information om livsmedels innehåll och ursprung.  
Livsmedelsfusk undergräver tilliten till livsmedelsföretagen och skadar marknadsförutsättningarna 
i livsmedelsbranschen. Livsmedelsfusk kan också utgöra en allvarlig hälsorisk. 

Livsmedelsverkets inriktningsmål: Vi har koll på och motarbetar fuskarna 

Detta gör vi genom att ha bättre kännedom om livsmedelsfuskets omfattning och karaktär, utveckla 
samarbeten nationellt och internationellt, underlätta för företag att göra rätt och tillämpa rätt  
metoder och verktyg.

#Bedömning av måluppfyllelse

Bilden av livsmedelsfuskets omfattning och karaktär i Sverige är idag otydlig. Målet är därför inte 
uppnått. Detta beror bland annat på att områden där det fuskas ständigt förändras och att det sker i 
det fördolda. Livsmedelsverket bedömer att mycket mer skulle behöva göras inom området. 

De insatser som hittills gjorts har lett till ökade insikter om att e-handel, ekologiska produkter, 
kosttillskott och ursprung på kött och fisk är områden där fusk förekommer i hög utsträckning. 
Genom att Livsmedelsverket har bistått kommunerna i deras kontroll av livsmedelsfusk har fusk 
upptäckts och omhändertagits på exempelvis större köttanläggningar och grossistverksamheter.

Förmågan att upptäcka fusk har stärkts genom en ökad samverkan med andra myndigheter och 
genom att Livsmedelsverket är aktiva i europeiska nätverk och lär av andra. 

#Bra matvanor

Bra matvanor betyder hållbara matvanor och inkluderar såväl näringsmässiga, mikrobiologiska  
och kemiska aspekter som miljö- och klimataspekter. Livsmedelskonsumtion har en avgörande 
påverkan på miljö och skillnader i matvanor mellan olika grupper är en bidragande orsak till  
olikheter i hälsa i Sverige. För att minska ohälsan och bidra till en miljömässigt hållbar livsmedels- 
konsumtion fokuserar Livsmedelsverket på att de som äter sämst eller som är särskilt sårbara ska få 
mer hållbara matvanor. 

Livsmedelsverkets inriktningsmål: De som äter sämst äter bättre 

Detta gör vi genom att våra underlag är aktuella, oberoende och baserade på vetenskap, få aktörer 
som arbetar i livsmedelskedjan och i offentlig verksamhet att använda våra råd och säkerställa att 
konsumenterna har tillgång till lättillgänglig och relevant information.

#Bedömning av måluppfyllelse

Livsmedelsverket bedömer att målet inte är uppfyllt. Även om svenskarnas matvanor blir något 
bättre så är hälften av de vuxna i Sverige överviktiga. Hälsa och matvanor är tydligt relaterat till  
socioekonomisk status. Livsmedelsverkets matvaneundersökning visar att svenska ungdomar 
behöver öka intaget av frukt, grönsaker och fullkorn och minska intaget av läsk och sötad dryck. 
Ungdomar till föräldrar med kortare utbildning dricker oftare läsk och har en större andel fetma 
och övervikt. För att förändra matvanor krävs insatser av många aktörer. 

Ett sätt att nå de som äter sämst är att satsa på utvecklingen av de offentliga måltiderna. Genom att 
stötta regioner och landsting bidrar Livsmedelsverket med kompetensutveckling om måltidernas 
betydelse för hållbar utveckling. Livsmedelsverkets råd och måltidsmodell används av 90 procent 
av kommunerna och 80 procent av kommunerna har numera politiskt beslutade styrdokument för 
offentliga måltider. Livsmedelsverkets arbete med att stärka kommuner och landsting i detta arbete 
antas ha bidragit till den positiva utvecklingen. Utvecklingsområden framöver är måltider i  
hemtjänsten och inkludering av miljöperspektiv i de offentliga måltiderna. 

#Miljö och hållbarhet

Livsmedelsproduktionen kan påverka miljön negativt genom utsläpp av växthusgaser,  
övergödning, utfiskning och spridning av kemikalier. Men produktionen kan också ha 
positiv effekt på exempelvis odlingslandskapet och den biologiska mångfalden.  
Livsmedel har en tydlig koppling till flera av miljökvalitetsmålen och FN:s mål för 
hållbar utveckling. Livsmedelsverket kan underlätta för konsumenter att konsumera 
mer miljömässigt hållbart genom information samt påverka hur livsmedel produceras, 
förvaras och distribueras genom regler, vägledning och kontroll.