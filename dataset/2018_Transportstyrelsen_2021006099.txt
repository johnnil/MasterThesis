#Generaldirektören har ordet 

Säkerhetsfrågor har varit högt prioriterade i Transportstyrelsen under 2018. 
Det skärpta globala säkerhetsläget, nya former av it-brottslighet och ökade 
krav på en god krisberedskap ställer höga krav på ett välutvecklat 
säkerhetsarbete. Det gäller också för vårt bidrag till totalförsvarets 
utveckling. 

Myndighetens åtgärder för att komma till rätta med brister i it-säkerheten 
har fortskridit. Förbättringar i tekniska system och arbetsrutiner sker 
fortlöpande och breda utbildningsinsatser genomförs. Tillsammans med de 
omfattande krav som ställs i den nya dataskyddsförordningen har 
informationssäkerhetsarbetet i myndigheten tagit viktiga steg framåt. 

2018 var ett mörkt år i vägtrafiken och åtgärder behövs, många viktiga 
insatser pågår redan. I samarbete med andra myndigheter har 
Transportstyrelsen bland annat tagit fram ett förslag till förbättrad 
förarutbildning, gjort insatser mot olagliga trafikskolor och haft en ökad 
tillsyn för bättre regelefterlevnad inom yrkestrafiken. Dessutom har 
myndigheten intensifierat arbetet med varningar för körkortsåterkallelser för 
vissa trafikförseelser. 

De globala klimatfrågorna har påverkat vårt arbete på många sätt. 
Transportstyrelsen har varit aktiva i arbetet med nationell och internationell 
regelgivning, framförallt inom sjö- och luftfart där ett globalt styrmedel nu 
beslutats för den internationella flygtrafiken.  I ett forskningssamarbete med 
Chalmers delfinansierar vi en så kallad sniffer som läser av förhöjda 
svavelhalter från fartyg som passerar Öresund. 

Under året har ett nytt besiktningsdirektiv införlivats i det svenska 
regelverket och ett omfattande arbete med att införa Bonus Malus-systemet 
för fordonsbeskattningen har genomförts enligt plan. 

Det här är några nedslag i den oerhört omfattande och detaljrika verksamhet 
vår myndighet arbetar med. Jag är stolt över medarbetarnas djupa 
kompetens och oförtröttliga engagemang för de frågor och utmaningar 
medborgare och näringsliv möter i vårt transportsystem. 


#Transportstyrelsens uppdrag 

Transportstyrelsens huvuduppgift och ansvar är enligt instruktionen 
regelgivning, tillståndsprövning, tillsyn och registerhållning inom 
transportområdet. 

Transportstyrelsen ska tillsammans med andra aktörer i samhället verka för 
att de transportpolitiska målen uppnås. Det framgår av myndighetens 
instruktion att verksamheten särskilt ska inriktas på att bidra till ett 
internationellt konkurrenskraftigt, miljöanpassat och säkert transportsystem. 

#Transportpolitiska målet 

Det övergripande transportpolitiska målet är att säkerställa en 
samhällsekonomiskt effektiv och långsiktigt hållbar transportförsörjning för 
medborgare och näringslivet i hela landet. Det övergripande 
transportpolitiska målet har också preciserats i ett funktionsmål för 
tillgänglighet och ett hänsynsmål för säkerhet, miljö och hälsa. 

Funktionsmålet för tillgänglighet innebär att transportsystemets utformning, 
funktion och användning ska medverka till att ge alla en grundläggande 
tillgänglighet med god kvalitet och användbarhet samt bidra till 
utvecklingskraft i hela landet. Transportsystemet ska vara jämställt, det vill 
säga likvärdigt svara mot kvinnors respektive mäns transportbehov. 

Hänsynsmålet för säkerhet, miljö och hälsa innebär att transportsystemets 
utformning, funktion och användning ska anpassas till att ingen ska dödas 
eller skadas allvarligt. Det ska också bidra till att miljökvalitetsmålen 
uppnås och att ökad hälsa uppnås. 