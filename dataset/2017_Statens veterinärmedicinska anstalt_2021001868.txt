#GD har ordet

SVA har precis avslutat ett framgångsrikt 2017. Genom en 
kombination av nya uppdrag, sparåtgärder och förändringar 
i arbetsstrukturen har vi nu ett betydligt starkare ekono­
miskt läge än på många år. Detta skapar förutsättningar för 
att göra betydelsefulla satsningar inom våra kärnområden, 
och att fortsätta utveckla myndigheten. Jag gör bedömnin­
gen att SVA, med utgångspunkt från instruktion, reglerings­
brev och relevanta regelverk fullgjort det uppdrag regeringen 
ålagt oss för verksamhetsåret 2017.

En av SVA:s styrkor är att vi har många samarbetsparter 
i både nationella och internationella sammanhang. Sjuk­
domar respekterar inte nationsgränser och SVA skapade 
tidigt allianser med flera internationella aktörer. Störst 
strategisk betydelse har det mer än 20 år långa samarbetet 
med våra systerinstitut i Storbritannien, Frankrike, Neder­
länderna och Danmark. 

Under 2017 fick SVA tillsammans med 40 andra partners 
klartecken för ett nytt, stort projekt med nära 900 miljoner 
kronor i totalbudget. I ledningen finns SVA och sju andra 
institut, varav tre är från vårt strategiska partnerskap. Jag 
vet inte hur Brexit kommer att påverka vårt samarbete, men 
oron hos brittiska experter och forskare är påtaglig. Den 
största förändringen sker dock just nu i Danmark. Myn­
dighetsstruktur och myndighetsuppdrag har stöps om på 
ett sätt som äventyrar förutsättningarna för en trovärdig 
samverkan över nationsgränser.  

Min ambition med SVA ligger fast; att vi ska vara ett av 
Europas främsta veterinärinstitut. 

Utifrån ett förändrat säkerhetspolitiskt läge fortgår 
planeringen för att återupprätta ett svenskt totalförsvar. SVA 
är en av de myndigheter som särskilt pekats ut som en viktig 
aktör i uppbyggnaden av det civila försvaret. Arbetet kom­
mer under 2018 att gå in i en än intensivare fas och internt 
kommer vi att behöva växla upp våra insatser ytterligare. 
De medelsförstärkningar som regeringen meddelade under 
hösten 2017 ger oss nödvändiga förutsättningar. 

Också denna höst har vi på SVA upplevt störningar av 
vaccinleveranser avsedda för livsmedelsproducerande djur. 
Vi har tidigare år missgynnats vid bristsituationer. Ur ett 
marknadsperspektiv betraktas den svenska marknaden som 
liten, trots vår relativa ekonomiska styrka. Detta är något 
som måste tas på största allvar då det slår mot djurhälsan 
och därmed också kan bli ett hot mot svensk livsmedelspro­
duktion. Om vi enbart ser till beredskapsperspektivet finns 
det all anledning att utvärdera vilka alternativ som är  
tillgängliga vid en förhöjd beredskap, med förmodad brist  
på olika varor.

Efter en process som pågått i flera år blev det under hös­
ten klart att Styrelsen för internationella utvecklingssamar­
beten (SIDA) kommer att finansiera ett utbildningsprogram 
kring livsmedelssäkerhet. Projektet kommer att ledas av SVA 
och är en del av SIDA:s internationella program för kapa­
citetsutveckling inom området djurhälsa och livsmedels­
säkerhet – Animal Health and Food Safety. SVA genomför 
insatserna tillsammans med Jordbruksverket, Livsmedels­
verket och SLU. Östafrika kommer att vara det geografiska 
fokusområdet. Budgeten är på över 30 miljoner kronor och 
arbetet sträcker sig över fem år. 

Under året har vår beredskap och sjukdomsdiagnostik 
prövats vid flera sjukdomsutbrott.  Av de smittor som vi 
löpande arbetar med har det inhemska utbrottet av cam­
pylobakterios varit mest omskrivet och det som involverat 
flest aktörer. Hälsovårdande myndigheter och aktörer i hela 
livsmedelskedjan har varit berörda. Den finska veteri­
när­ och livsmedelsmyndigheten EVIRA har genomfört en 
granskning av det svenska arbetet med att hejda utbrottet 
och jag ser fram emot deras rapport. Förhoppningsvis finns 
det viktiga lärdomar att dra för alla oss svenska myndigheter 
som varit inblandade.

Kombinationen av nya uppdrag och inte minst pensions­
avgångar har lett till att arbetet med nyrekryteringar varit 
omfattande under 2017. Min bedömning är att det kommer 
att fortsätta att vara så även under 2018 och de närmaste 
åren. Tacksamt nog upplever vi få problem med att hitta rätt 
kompetens.

Sjukfrånvaron vid SVA ligger väl under genomsnittet för 
statliga myndigheter, trots att det både 2016 och 2017 synts 
en viss ökning av sjuktalen. Vi följer läget kring arbetsbelast­
ning och upplevd stress för att kunna vidta lämpliga åtgärder 
i tid. Detta är viktigt, inte minst för att nå vår ambition att 
vara en av Sveriges modernaste myndigheter.


#Friska djur – trygga människor

SVA:s verksamhetsvision är att bidra till ett gott hälsoläge 
bland djuren för att göra människor trygga: Friska djur – 
trygga människor. Den strategiska intentionen är att SVA 
ska vara ett av Europas främsta veterinärinstitut och en av 
Sveriges modernaste myndigheter. Verksamheten ska bedri­
vas effektivt och ändamålsenligt, i tät samverkan med andra 
myndigheter och parter. 

Resultatredovisningen har upprättats enligt reglerna för 
myndigheters årsredovisningar, se sid 49. Den beskriver 
SVA:s verksamhetsmässiga resultat för 2017, med utgångs­
punkt från SVA:s egen vision och verksamhetsplanering, 
samt krav i SVA:s instruktion, i regleringsbrevet för 2017 
och i förhållande till andra, särskilda regeringsuppdrag som 
tilldelats SVA för år 2017. 

En beskrivning av de  verksamhetsmässiga resultaten 
lämnas för verksamhetsområdena Sjukdomsövervakning 
och beredskap, Diagnostik och analysverksamhet, Kun­
skapskommunikation samt Forskning och utveckling.  
Därefter följer en redovisning av andra områden som efter­
frågas i instruktion och regleringsbrev; Antibiotikaresistens, 
One Health, Utgiftsområde 23 Areella näringar, Stärkt 
krisberedskap, 3R­frågor, Tjänsteexport, Sveriges politik för 
global utveckling och Uppdragsverksamhet.  

De särskilda regeringsuppdrag som tilldelats SVA under 
2017 redovisas med denna rubrik, i flera fall med hänvisning 
till särskilda rapporter. 

Åtgärder  för att säkerställa väsentliga krav i myndig­
hetsförordningen (ledning och utveckling) redovisas under 
rubriken Systematisk verksamhetsutveckling.   

En effektiv beredskap kräver bra och kostnadseffektiv 
sjukdomsövervakning och ett sjukdomsförebyggande arbete 
som tar i beaktan effekter av förväntade klimatförändringar, 
förändringar hos smittämnen och de risker för smittsprid­
ning som följer av globaliseringen där människor, djur och 
livsmedel i stor omfattning förflyttas mellan länder och 
världsdelar. 

Beredskapsuppdraget är alla SVA­anställdas angelägen­
het. Sjukdomsövervakningen gör att SVA kan ligga steget 
före. Verktygen utvecklas vid SVA:s laboratorier och i olika 
forsknings­ och utvecklingsprojekt. För att klara sitt stöd­
jande uppdrag delar SVA sina kunskaper med omvärlden, 
både nationellt och internationellt. 

Årets verksamhet har bedrivits i samverkan med många 
olika parter och resulterat i utveckling av ny kunskap och 
nya metoder som främjar SVA:s förmåga att klara sina sam­
hällsuppdrag. 

Bedömningen är att SVA i allt väsentligt fullgjort sitt upp­
drag på ett säkert och ändamålsenligt sätt under 2017. Dags­
situationen är att Sverige har ett gott djurhälsoläge. Många 
av de smittämnen som är vanliga i andra länder förekommer 
inte alls, eller i mycket begränsad omfattning. 

SVA är en beredskapsmyndighet och ska bistå myndigheter och enskilda med  
veterinärmedicinskt expertkunnande. I uppdraget ingår att övervaka och utveckla 
kunskap om allvarliga djursjukdomar, sjukdomar som kan smitta mellan djur och 
människor och farliga substanser.