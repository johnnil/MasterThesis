#Generaldirektören har ordet 

Transportstyrelsen är en myndighet som i allra högsta grad är med och 
påverkar såväl dagens som morgondagens transporter genom det uppdrag vi 
har. Vi arbetar utifrån en helhet och med hänsyn till de transportpolitiska 
målen, där regelgivning är ett av våra verktyg för att bidra till tillgänglighet 
och där hänsyn tas till miljö, hälsa och säkerhet. 

Det ligger en utmaning i att gå i takt med den snabba teknikutvecklingen 
inom transportsektorn och en ständigt föränderlig omvärld. Fjärrstyrd 
flygtrafikledning, drönare och självkörande bilar är några exempel på 
områden där vi stöttar och möjliggör en säker implementering av ny 
teknologi − och i ett längre perspektiv − morgondagens resor och 
transporter. 

Långsiktigt vill vi skapa moderna regler som är enkla att följa genom att gå 
från detaljstyrande till funktionsbaserade regler som talar om vad som ska 
uppnås utan att i detalj styra hur. Det möjliggör olika lösningar anpassade 
till utförarnas förutsättningar. 

För oss är det viktigt att vi tar hänsyn till miljön i allt vi gör. Vi vill vara 
med och identifiera och driva viktiga miljöfrågor. Under 2016 gjordes det 
flera framsteg inom miljöområdet. Ett förbud mot utsläpp av toalettavfall 
från passagerarfartyg i Östersjön, en ny koldioxidstandard för flygplan och 
en påbörjad utredning kring byte till bromsblock på järnvägsvagnar som 
minskar trafikbullret är alla exempel på sådana framsteg.  

I september beslutade regeringen om en nystart för Nollvisionen inom alla 
trafikslag. Vårt arbete med att utveckla regler och tillsyn ska bidra till att 
göra den möjlig. Även påverkan på beteenden kan lämna bidrag till 
Nollvisionen. Under december genomförde vi för tredje året i rad en 
kampanj om att sluta rattsurfa.  


#Transportstyrelsens uppdrag 

Transportstyrelsens huvuduppgift och ansvar är enligt instruktionen 
regelgivning, tillståndsprövning, tillsyn och registerhållning inom 
transportområdet. 

Transportstyrelsen ska tillsammans med andra aktörer i samhället verka för 
att de transportpolitiska målen uppnås. Det framgår av myndighetens 
instruktion att verksamheten särskilt ska inriktas på att bidra till ett 
internationellt konkurrenskraftigt, miljöanpassat och säkert transportsystem. 

#Transportpolitiska målet 

Det övergripande transportpolitiska målet är att säkerställa en 
samhällsekonomiskt effektiv och långsiktigt hållbar transportförsörjning för 
medborgare och näringslivet i hela landet. Det övergripande 
transportpolitiska målet har också preciserats i ett funktionsmål för 
tillgänglighet och ett hänsynsmål för säkerhet, miljö och hälsa. 

Funktionsmålet för tillgänglighet innebär att transportsystemets utformning, 
funktion och användning ska medverka till att ge alla en grundläggande 
tillgänglighet med god kvalitet och användbarhet samt bidra till 
utvecklingskraft i hela landet. Transportsystemet ska vara jämställt, det vill 
säga likvärdigt svara mot kvinnors respektive mäns transportbehov. 

Hänsynsmålet för säkerhet, miljö och hälsa innebär att transportsystemet 
utformning, funktion och användning ska anpassas till att ingen ska dödas 
eller skadas allvarligt. Det ska också bidra till att miljökvalitetsmålen 
uppnås och att ökad hälsa uppnås. 