#Året som gått samt blickar framåt 

Statens medieråds uppgift att ”… verka för att 
stärka barn och unga som medvetna medieanvändare och 
skydda dem från skadlig mediepåverkan…” är ett 
spännande och viktigt demokratiuppdrag i tider 
av en genomgripande digitalisering och 
medialisering i vår omvärld. I tider då misstron 
ökar gällande ett flertal av samhällets 
institutioner. Och, där misstron till just medier 
kanske inte direkt ökar, men där det däremot sker 
en polarisering gällande förtroendet. Då 
erfarenhet – enligt vissa – går före kunskap, och 
det personliga ansvaret går före det gemensamma 
eller kollektiva. När ord som alternativa fakta, 
fomo, ghosta, influerare och 
utpressningsprogram av språkvårdare utnämns till 
årets nyheter. Och, där ordet ”trumpifiering” av 
Språkrådet definieras som: 

”en förändring av den politiska debatten i riktning mot en 
retorisk stil där man säger sådant som får 
uppmärksamhet utan att ta hänsyn till konsekvens eller 
fakta.” 

För vi lever alltså på många sätt i ett allt mer 
polariserat samhälle. Ett samhälle med ett 
fragmenterat medieutbud och en mer indi-
vidualiserad medieanvändning. Där våra 
beteenden och webbens algoritmer styr den 
information som kommer oss till livs. Som vi 
ropar får vi svar. Något som riskerar att öka 
klyftorna oss människor och institutioner 
emellan. Ett samhälle där utanförskap – och i 
värsta fall främlingsfientlighet – ökar.  

I dessa tider måste vi människor – gamla som 
unga – stärkas i våra förmågor att hantera hat, 
hot, vinklade budskap och desinformation i olika 
former och kontexter. Där vår kommunikation 
och information filtreras genom sociala medier. 
Där åsikter av alla dess slag ofta tillåts stå 
oemotsagda. Där en falsk nyhet svårligen går att 
skilja från en sann.  

Gamla beprövade logiker ställs på sin spets och 
måste förstås och hanteras på helt nya sätt. Det 
som tidigare var svart har blivit vitt. Pilar som 
innan pekade upp, pekar nu ner. Logiken för den 
tekniska utvecklingen – åtminstone vad gäller det 
digitala – följer inte en traditionellt sett linjär 
kurva med möjliga inslag av trappstegseffekter, 
utan den sker idag exponentiellt. Med andra 
ord… snabbt. Logiken för nationalekonomiska 
sammanhang ser också delvis annorlunda ut. Att 
t.ex. tillväxt per automatik leder till nya jobb hör 
till historien. Allt som en följd av 
teknikutveckling, nya affärsmodeller och 
globalisering. Logiken för att i förväg bedöma 
utgången av ett val genom väljarnas preferenser 
har också vänts upp och ner. Trots att vi 
kommunicerar mer än någonsin så tycks vi veta 
allt mindre om varandra. Den som tidigare inte 
blev informerad, är numera informerad. Den som 
tidigare inte delade med sig av sin information till 
andra, gör det idag. De människor som tidigare 
ansågs vara auktoriteter, har idag körts om på 
insidan av nya sorters opinionsbildare som 
arbetar med nya sorters kommunikativa verktyg.  

Bara för att vi har mer information än någonsin 
tidigare så behöver det alltså inte per automatik 
innebära att vi som människor är mer informerade.  

Så, i någon slags sammanfattning – och i 
kölvattnet av samhällets digitalisering och dess 
effekter – behöver vi ny kompetens och nya 
förmågor avseende informationshantering samt 
insikter om på vilket sätt den personliga 
integriteten faktiskt påverkas av 
informationsanvändningen. Vi måste med andra 
ord än bättre förstå och hantera ett antal 
demokratirelaterade utmaningar i samhället – 
utifrån teknisk utveckling och användarnormer 
och beteenden. 

Både nu, i det närmaste och under en lång tid 
framöver så måste vi helt enkelt förhålla oss till 
nya teknologiska landvinningar som påverkar vår 
vardag, kommunikation och integritet på olika 
sätt. Hur blir till exempel livet med kameror 
överallt? Inte bara någon som glatt – eller inte – 
fotograferar med sin mobil, utan det kan vara i 
form av en självkörande bil som susar förbi och 
där vi bara råkar bli en del av sammanhanget. När 
sociala medier står för allt mer av vårt 
nyhetsflöde, och teknikern som knackar kod och 
skapar algoritmer – inte en envist sökande 
journalist med fötterna i pressetiska regler – styr 
upp vår världsbild i stort och smått. När syret och 
utrymmet på internet – och den ursprungligen 
helt oantastliga tanken kring öppenhet – stryps av 
inlåsningseffekter (appar) och en globalt sett 
hotad nätneutralitet. När hatet hotar demokratin 
och yttrandefriheten, och röster – stora som små, 
professionella som hemmabyggen – tystnar. Ett 
antal undersökningar på senare tid visar på hur – 
framförallt kvinnliga – opinionsbildare, 
krönikörer och analytiker utsätts för hot som 
många gånger leder till att man till slut avstår från 
att bevaka och rapportera ett sakområde, 
samhällsfråga eller utveckling. När ord som 
faktaresistens, fejkade nyheter och alternativa 
fakta upptar en allt större del av 
samhällsdebatten, och en ökad misstro, populism 
och isärdragning i samhället skapar utrymme för 
en konflikt mellan ”eliten” och ”folket”. Något 
som ger bränsle åt kommunikation i 
propagandistiskt syfte, men många gånger också i 
rent kommersiella syften. Rykten, sensationer och 
osanningar skapar intresse som i sin tur skapar 
s.k. digitala ”clicks” som i stora volymer blir 
mycket lukrativa. Traditionell och övertydlig 
propaganda kan möjligen hanteras genom 
varseblivning och nya förmågor, men subtilt 
vinklade budskap tagna ur sin ursprungliga 
kontext – och kanske baserade på verkliga fakta 
och vetenskap – är svårare att hantera. Även för 
det mest tränade ögat. 

I dessa tider bör vi rustas. Inte med sköldar och 
plåtskal. Utan med relevanta förmågor, bildning 
och insikter om de värden som faktiskt bygger ett 
civiliserat samhälle.  

För även om utvecklingen går undan i svängarna 
och vi människor har allt mer att… parera, så 
finns det vissa saker som ändå består. Det är väl 
lite såsom psykologen och tecknaren Frida 
Malmgren så klokt påminner oss om i Ordet är 
fritt, medierådets spännande seriebok från 2017: 

”Man vill bli älskad, i brist därpå beundrad, i brist 
därpå fruktad, i brist därpå avskydd och föraktad. Man 
vill ingiva människorna någon slags känsla. Själen ryser 
inför tomheten och vill få kontakt till vilket pris som 
helst.” 

Intet nytt under solen med andra ord. Detta skrev 
Hjalmar Söderberg i Doktor Glas redan 1905 och 
det ringar alltjämt in vårt behov av social 
bekräftelse. 


#Uppgifter 

Statens medieråd ska verka för att stärka barn och 
unga som medvetna medieanvändare och skydda 
dem från skadlig mediepåverkan. Myndigheten 
ska följa medieutvecklingen när det gäller barn 
och unga samt sprida information och ge 
vägledning om barns och ungas mediesituation. 
Myndigheten ska fastställa åldersgränser för film 
som är avsedd att visas för barn under 15 år 
enligt Lag (2010:1882) om åldersgränser för film som 
ska visas offentligt. 

#Verksamhetsstyrning 

Styrningen av Statens medieråd åskådliggörs i en 
styrkarta (Figur 1) som också visar hur 
verksamheten följs upp. 

Myndighetens organisation omfattar tre verksamhetsområden: 

* Följa medieutvecklingen 

* Sprida information och ge vägledning 

* Fastställa åldersgränser för film 

Sedan 2012 utgör cheferna för respektive 
verksamhetsområde tillsammans med den 
administrativa chefen en ledningsgrupp under 
direktören. Till myndigheten finns också ett 
insynsråd knutet.  

När det gäller målstyrning förhåller sig 
myndighetens verksamhet på den externa nivån i 
styrkartan närmast till riksdagens mediepolitiska 
mål. Internt styr myndighetens instruktion, 
utifrån vilken resultat på lång respektive kort sikt 
har formulerats.  

Under 2017 har myndigheten identifierat och 
tydliggjort de huvudsakliga verksamhetsprocesser 
som används för det arbete som resulterar i   
prestationer. Detta har i sin tur inneburit en 
förändring i resultatredovisningen. De tre 
verksamhetsområdena verkar inom två processer, 
den första gäller Fastställa åldersgränser för film.