#Landshövdingne har ordet

När 2016 ska sammanfattas kan jag konstatera att det är ett intensivt, utmanande och 
händelserikt år vi nu lämnar bakom oss. Ingen kan ha undgått utvecklingen i världen och det 
nya säkerhetspolitiska läget har och kommer även fortsättningsvis att påverka riket som helhet 
och Gotland i allra högsta grad.  

Sedan den 14 september 2016 är Försvarsmaktens närvaro återigen en del av vardagslivet på 
Gotland. Försvarsmaktens beslut att tidigarelägga etableringen av förband som permanent 
grupperar och bedriver verksamhet på ön grundar sig i den över tid förändrade 
säkerhetssituationen i närområdet. Något som ytterligare aktualiserades i diskussionerna kring 
Slite hamn och Nord Stream 2. Detta har gjort att länsstyrelsens roll som statens regionala 
aktör och högsta civila totalförsvarsmyndigheten i länet har ökat i betydelse.  

En annan fråga som påverkat hela det gotländska samhället är den allvarliga vattensituationen.  
Under sommaren uppmättes kraftigt minskade grundvattennivåer som riskerade att ge 
allvarliga störningar för dricksvattenförsörjningen. Öns isolerade läge och särpräglade geologi 
bidrar till särskilda förutsättningar och utmaningar när det gäller tillgången till vatten av god 
kvalitet. Redan i april införde Region Gotland ett bevattningsförbud och flera åtgärder följde 
för att spara på vattnet. I december visade mätningar att grundvattennivåerna fortfarande var 
mycket under det normala och både länsstyrelsen och Region Gotland arbetar med flera 
insatser för att säkra vattenförsörjningen och tillgången på dricksvatten i ett längre perspektiv.  

För drygt ett år sedan sattes civilsamhället förmåga till samordning verkligen på prov när 
tusentals människor på flykt undan krig sökte sig till Sverige. Länsstyrelsens roll var att stödja 
och samordna länets myndigheter och organisationer och Gotland har flera gånger lyfts fram 
som ett särskilt lyckat exempel när det gäller mottagande och etablering av nyanlända. Under 
2016 har det bildats ett integrationsråd, med ett tydligt strategiskt uppdrag kring åtgärder för 
integration och etablering i det gotländska samhället. Arbetet med att utforma en 
integrationsstrategi har påbörjats i samverkan med Region Gotland, andra myndigheter, 
civilsamhällets organisationer, näringsliv och berörda målgrupper. 

När det gäller bostadsmarknaden i länet så byggs det mycket – både hyresrätter och 
bostadsrätter i flerbostadshus och småhus – men det råder ändå brist på bostäder.  
Försvarsmaktens återetablering på ön och det ökande mottagandet av nyanlända med 
uppehållstillstånd är faktorer som bidrar till en bostadsmarknad i obalans.   

Regeringens utredare Peter Larsson presenterade i juni en regional agenda för statligt stöd för 
Gotland, där regeringen satsar 100 miljoner kronor på åtgärder för hållbar 
näringslivsutveckling. I rapporten Hållbara Gotland konstateras det att Gotland har goda 
möjligheter att profilera sig inom fyra strategiska områden: Ny industriell utveckling, 
Framtiden hållbara livsmedel och havets näringar, En hållbar besöksnäring och Det digitala 
försteget. Genomförandet av Hållbara Gotland innebär ett nära samarbete mellan 
länsstyrelsen, Region Gotland och Tillväxtverket. Samtidigt har länsstyrelsen haft en nära 
samverkan med Region Gotland i framtagande av ett nytt Tillväxtprogram för perioden 2016-
2020 och i skapandet av ny regional mat- och livsmedelsstrategi som arbetats fram 
tillsammans med näringslivet.  

Den gotländska arbetsmarknaden fortsätter att visa en positiv trend och antalet sysselsatta 
personer väntas att öka ytterligare. Bristen på arbetskraft är generellt låg men flera 
arbetsgivare, både privata och offentliga, har dock problem med att hitta rätt kompetens. 
Antalet arbetslösa och sökande i program med aktivitetsstöd har minskat, men även om 
arbetsmarknaden ser ljus ut i länet så finns det utmaningar. Inte minst när det gäller att 
rekrytera och behålla de människor som den gotländska arbetsmarknaden behöver. Särskilt 
glädjande är att ungdomsarbetslösheten sjunkit på Gotland och är bland den lägsta i Sverige, 
till stor del beroende på att besöksnäringen varit framgångsrik. 

När naturen stod i full blom fick länsstyrelsen äran att för första gången välkomna  
H.K. H. Prinsessan Leonore, Hertiginna av Gotland till ön. Tillsammans med H.K.H. 
Prinsessan Madeleine och Herr Christopher O'Neill träffade Hertiginnan av Gotland sitt 
gotlandsruss Haidi af Gotland, som var en dopgåva från länsstyrelsen och Region Gotland. 
Efter lunch i Residensets trädgård väntade ett lekfullt besök på Gotlands Museum och 
barnutställningen Skepp & Skoj.    

Det var ett strålande år för besöksnäringen som slog nya rekord i antalet resenärer och 
övernattningar. Prispress från en ny färjeaktör, gynnsamt väder och ett allmänt oroligt 
världsläge är faktorer som tros ha bidragit till ett ökat besökstryck.  
 
Även detta år blev Almedalsveckan en stor succé, där 1756 olika organisationer genomförde 
3796 evenemang kring samhällsfrågor. För tredje året i rad anordnade länsstyrelserna ett 
gemensamt program i Residensets trädgård. Årets tema var ”Nytt läge” där seminarierna 
fokuserade på de utmaningar som vi regionalt och kommunalt står inför och hur vi bygger upp 
ett samhälle som tillvaratar resurserna hos alla nyanlända.  

Under hösten inleddes arbetet med en förstudie om bildande av en ny nationalpark i området 
Bästeträsk på norra Gotland. Området består av en unik mosaik av olika naturtyper. 
Förstudien är planerad att avslutas i juni 2017 och kartläggningen kommer att utgöra ett 
underlag för hur arbetet fortsätter därefter. Länsstyrelsen har även beslutat om ett nytt marint 
reservat, Slite skärgård. Området har stora naturvärden men är också av stort intresse för det 
rörliga friluftslivet. Lokalt finns nu ett engagemang för att utveckla naturturism och det ska bli 
intressant att följa hur skydd av naturen kan kombineras med näringslivsutveckling.  

Vad blir statens regionala ansvar om Sverigekartan ritas om med ny regional indelning? Den 
frågan skickades med i vårt yttrande där Länsstyrelsen i Gotlands län avstyrkte 
Indelningskommitténs förslag om att bilda tre nya storlän från den första januari 2018. 
Länsstyrelsen lyfte även fram vårt unika ö-läge och betonade att en så pass omfattande 
omstrukturering av Sverige ställer höga krav på den demokratiska processen. 

Vilket år det har varit. Mycket har hänt i vårt län och på länsstyrelsen. Jag är stolt över allt 
som mina fantastiska medarbetare åstadkommit under året och hur vi tar oss an de utmaningar 
som vi ställs inför. Det är med tillförsikt jag blickar framåt mot ett nytt verksamhetsår - 
kännetecknat av dialog, samverkan och helhetssyn. Med utgångspunkt i FN:s Agenda 2030 
kommer vi att bidra till en hållbar utveckling genom att prioritera insatser inom områdena 
Hållbar tillväxt och Minskad klimatpåverkan och där vi fortsätter att främja länets utveckling 
och vårda de gotländska värdena genom att vara ansvarstagande, öppna och engagerade.  