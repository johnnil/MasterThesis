#Landshövdingen har ordet 
 
#Västernorrland. Ett ledande industrilän. 

Västernorrland lämnar stora bidrag till Sveriges ekonomi och länet ligger i det nationella 
toppskiktet vad gäller bruttoregionprodukt och nettoexport. Inom länet finns stora skog- och 
energitillgångar. Här finns också betydande klusterbildningar inom IT, bank, pension och 
försäkring. Besöksnäringen är i stark tillväxt med destinationer som Höga Kusten.  

Det globala omställningsarbetet mot hållbar utveckling och en mer utvecklad bioekonomi 
(Agenda 2030) har varit i centrum för arbetet under 2017. Länsstyrelsen har stärkt de 
regionala samverkansprocesserna under året. Genom ändamålsenlig samverkan når vi bättre 
resultat.   

Det statliga arbetet med att skydda länets mest värdefulla naturområden har stärkts under 
året. Under 2017 har en dialog förts med skogsstyrelsen kring gemensamma strategier, 
arbetssätt och bedömningsgrunder. Under året har ett särskilt fokus varit på uppdraget om 
regional handlingsplan för grön infrastruktur, samt tätortsnära skogsskötsel för att främja 
det rörliga friluftslivet.  

En väl fungerande infrastruktur för hållbara transporter och teknisk utveckling av 
förnyelsebara energikällor är viktiga områden för länet. Strategiska satsningar på 
infrastruktur sker bland annat genom de länsstyrelseägda projekten Dig 2020 och 
Mittstråket. Ett annat viktigt område är järnvägssystemet utefter norrlandskusten där 
kapaciteten visar sig otillräcklig. Kommunerna längs med järnvägsstråket har, tillsammans 
med Region Gävleborg och Landstinget i Västernorrland, bildat ett bolag för att tydligare 
lyfta fram betydelsen av utbyggt dubbelspår. Länsstyrelsen stödjer arbetet som är av stor 
betydelse för hela regionens utveckling och sysselsättning.  

Arbetet med mottagande, integration och etablering av nyanlända har varit fortsatt högt 
prioriterat under året. Samtliga kommuner i länet tar ett mycket stort ansvar i hela processen 
från asylboende till integration och etablering. För ett län som Västernorrland med 
minskande befolkning utgör utrikes födda en strategiskt viktig förutsättning för en positiv 
långsiktig utveckling. Länsstyrelsens arbete med samordning av länets aktörer samt 
utvecklingsprojektet Integration och tillväxt är viktiga pusselbitar för att länet ska ta tillvara 
den tillväxtpotential som nyanlända är och skapa en bättre demografisk balans i länet. 

Under året har det systematiska förbättringsarbetet på myndigheten prioriterats. En ny 
målstruktur med mål om kortare handläggningstider och moderna arbetssätt har sjösatts. 
Inom exempelvis miljöprövningsområdet har det genom interna utvecklingsprojekt för att 
fokuserat hantera vissa ärendeslag redan gett positiva effekter.   

En satsning på det hälsofrämjande arbetet har utvecklats under året och som bland annat 
bidragit till minskad sjukfrånvaro. 

Det är med tillfredsställelse jag konstaterar att vi fortlöpande klarar att kombinera god 
kvalitet i vårt arbete med god service till våra länsbor. Tack vare goda insatser från 
medarbetare inom alla områden är jag stolt över de resultat som redovisas från 
länsstyrelsens många skiftande verksamhetsområden.  


#Övergripande samordningsuppdrag 

#Länsstyrelseinstruktion 

Under året har länsstyrelsens regionala samordningsroll både försvagats och utvecklats. När 
det regionala utvecklingsansvaret övertogs av landstinget 1/1 2017 så försvann flera av de 
formella och informella samverkansformerna mellan stat, region och kommun. Samtidigt 
har länsstyrelsen under 2017 stärkt samverkan mellan myndigheter och kan än mer renodlat 
fokusera på de nationella målsättningarna i länet.  

Helhetssyn och samordning är grundläggande begrepp vilka myndigheten har arbetet utefter 
för att främja länets utveckling. Det tvärsektoriella arbetssättet är också en viktig 
utgångspunkt för länsstyrelsens arbete. Länsstyrelsens samordningsansvar i länet innebär 
flertalet initiativ och insatser inom en rad olika sakområden. Ett tvärsektoriellt arbetssätt 
och ett utnyttjande av den breda kompetens som finns inom länsstyrelsen främjar 
helhetssynen och en hållbar utveckling i länet. Exempel på insatser är 
bredbandsutbyggnaden i länet där länsstyrelsen leder och samordnar den offentligt 
finansierade utbyggnaden genom samverkansprojektet Dig.2020 och 
landsbygdsprogrammets insatser.  

Länsstyrelsens verksamhet berör en mängd olika samhällsområden och inom samtliga dessa 
verksamheter genomförs insatser som syftar till att regionalisera de nationella målen, vilket 
också redovisas under respektive sakområde i årsredovisningen. Detta gäller såväl 
myndighetsutövande insatser som tillståndsgivning och tillsyn, som de mera 
utvecklingsinriktade insatserna som exempelvis informationsinsatser, bidragsgivning, 
utbildningsinsatser, projektverksamhet med mera. 

Länsstyrelsen har ett flertal uppdrag som gör att man upprätthåller särskild kompetens inom 
frågor som rör vatten på olika sätt, exempelvis gällande miljö, samhällsplanering, friluftsliv 
och näringsliv. Som Vattenmyndighet för Bottenhavets vattendistrikt, ansvarig för en av tre 
fiskeutredningsgrupper i landet och samordnande län för havsplaneringen i Bottniska viken, 
ansvarar länsstyrelsen för frågor och områden som berör mer än bara det egna länet och 
som omfattar i stort sett alla samhällssektorer. Länsstyrelsens Vattenchefsgrupp har en 
central roll i den enhets- och sektorsövergripande samordningen och planeringen av 
länsstyrelsens vattenanknutna arbete. 

#Återrapportering regleringsbrevsuppdrag 

Länsstyrelsen samordnar de statliga intressena inom en rad områden. Nedan följer ett antal 
exempel. 

Länsstyrelsen samordnar det regionala integrationsarbetet där arbetsförmedlingen, 
Migrationsverket med flera är viktiga genomförandemyndigheter. Genom ett långtgående 
samarbete kan långsiktiga strategier och kortsiktiga problemlösningar samagera för ett 
effektivt mottagningsarbete för en långsiktigt hållbar integration. 

Länsstyrelsen Västernorrland samordnar det statliga arbetet med att skydda länets mest 
värdefulla naturområden, samt genomförandet av friluftspolitiken. I detta ingår dialog med 
skogsstyrelsen kring gemensamma strategier, arbetssätt och bedömningsgrunder. Under 
2017 har ett särskilt fokus legat på uppdraget om regional handlingsplan för grön 
infrastruktur, samt tätortsnära skogsskötsel för att främja det rörliga friluftslivet. 

Länsstyrelsen Västernorrland är Vattenmyndighet i Bottenhavets vattendistrikt och 
samordnar statliga verksamheter för att långsiktigt uppnå god vattenstatus (gäller 
grundvatten, sjöar och vattendrag samt kustvatten) i vattendistriktet i enlighet med EU:s 
ramdirektiv för vatten. Samordningen sker genom att Vattenmyndigheten tar fram 
förvaltningsplaner och åtgärdsprogram som ska följas av statliga myndigheter och 
kommuner. Under 2017 gjordes ett omfattande arbete med dialog och samverkan med 
åtgärdsmyndigheter och kommuner i syfte att förankra åtgärdsprogrammets innehåll och
genomförande. 

I länsstyrelsens regionala råd för krisberedskap och skydd mot olyckor ingår bland annat 
Polisen och Försvarsmakten. Rådets syfte är att samordna planeringen för att öka förmågan 
att motstå och anledning av det förändrade omvärldsläget. Nya aktörer som kan komma att 
ingå i rådet är till exempel Säkerhetspolisen och SOS-Alarm. 

Länsstyrelsen har under året, på flera nivåer, arbetat aktivt och framåtsyftande med Agenda 
2030. En del arbete återstår ännu för att göra Agenda 2030 synligt internt och externt. 

Det huvudsakliga bidraget till genomförandet av Agenda 2030 sker helt naturligt genom de 
uppdrag och insatser som myndigheten har. En stor del av detta arbete har också 
formaliserats i regionala samverkansformer såsom social hållbarhet, integrationsarbete, 
grön infrastruktur, hållbar samhällsplanering och miljömålsarbetet. Överlag är kopplingen 
mellan målen i Agenda 2030 och målen för länsstyrelsens verksamhet mycket starka.  

Agenda 2030 är som sagt ovan mål som hanterar stora delar av länsstyrelsens verksamhet. 
Länsstyrelsen Västernorrland har därför under 2017 beslutat att arbeta med frågorna med ett 
internt och externt fokus. För det arbetet har ledningsgruppen handlat upp en extern konsult 
som under 2017 och början av 2018 kommer att genomföra två interna workshops med 
länsstyrelsens personal och ledningsgrupp. Målsättningen är att samlingarna ska rendera i 
en konkret handlingsplan för länsstyrelsens arbete och prioriteringar inom Agenda 2030 - 
arbetet. Den 14 december träffades länsstyrelsens ledningsgrupp för en halvdagsövning med 
tema Agenda 2030.   

Utöver det interna arbetet har länsstyrelsen deltagit i flera arrangemang under året med tema 
Agenda 2030. Bland annat har länsstyrelsen presenterat sitt arbete vid en konferens om 
Agenda 2030 som landstinget Västernorrland arrangerade. Agenda 2030 har dessutom varit 
en kommunikativ inramning vid flertalet konferenser såsom Rådslag integration och 
Regionala miljömålsdagen. Genom att lyfta konferensens tema i en Agenda 2030 - kontext 
så skapas förståelse för målen.  

Länsstyrelsen har tagit fram och handlat upp kommunikationsmaterial för att sprida 
kunskapen om Agenda 2030, bland annat flertalet Roll-Ups. Dessa sätts upp på seminarier 
och konferenser och sprider kunskap och information om Agenda 2030. Under hela 
december så presenterades de globala målen och vissa av de insatser som görs i länet inom 
Agenda 2030 på Länsstyrelsens instagramkonto.  

En hel del av arbetet under 2017 har handlat om planering av aktiviteter 2018. 
Länsstyrelsen kommer bland annat att arrangera en nationell miljömålskonferens i Mars 
2018 tillsammans med Naturvårdsverket, Tillväxtverket med flera med fokus på Agenda 
2030. Dessutom kommer en regional Agenda 2030 - konferens att genomföras i slutet av 
januari där länsstyrelsen och landstinget Västernorrland samarrangerar konferensen. 
 
Länsstyrelserna har en gemensam IT-förvaltning med helt gemensamma system. Därför 
måste både arbetet med att identifiera och utveckla användarorienterade processer och de 
tekniska lösningarna utföras länsstyrelsegemensamt, utifrån en samlad förvaltning och 
utveckling, med en gemensam målbild och digitaliseringsstrategi samt tydlig styrning från 
Regeringen. 

Som ett led i att bidra till detta har länsstyrelsen under andra halvåret 2017 inlett ett 
omfattande internt arbete med elektronisk ärendehandläggning i ett utvalt antal ärendeslag 
och verksamheter, där varje enhet involveras. Syftet är att denna försöksverksamhet ska 
ligga till grund för en digitaliseringsstrategi för hela myndigheten. Arbetet har överlag 
mottagits positivt. Samtidigt har det varit en grundläggande förutsättning för medarbetarnas 
insikter och deltagande i den gemensamma förvaltnings- och utvecklingsmodellen. På 
samma sätt är det avgörande för att kunna identifiera konsekvenserna för våra användare - 
och deras behov. 