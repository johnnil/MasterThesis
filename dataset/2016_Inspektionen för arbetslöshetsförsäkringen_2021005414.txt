#Om IAF 

IAF har regeringens och riksdagens uppdrag att verka för att arbetslöshetsförsäkringen ska 
fungera som en omställningsförsäkring. 

Vi har bemyndigande att utfärda föreskrifter inom arbetslöshetsförsäkringen.  

I instruktionen uttrycks att IAF ansvarar för tillsyn över arbetslöshetsförsäkringen, arbetslös-
hetskassorna och Arbetsförmedlingens handläggning av ärenden som har samband med arbetslöshetsförsäkringen. 

Vi ska också följa utvecklingen på arbetslöshetsförsäkringens område och ta de initiativ till 
åtgärder som uppföljningen ger anledning till. 

Dessutom har vi tillsyn över Arbetsförmedlingens och Försäkringskassans arbete med 
sanktioner inom aktivitetsstödet och utvecklingsersättningen. 


#Generaldirektören har ordet 

Vi kan se tillbaka på ännu ett framgångsrikt år med en omfattande verksamhet 
inom ramen för vårt uppdrag. Uppdraget utökades under 2015 med tillsyn över 
Försäkringskassans handläggning av ärenden som rör åtgärder inom aktivitets-
stödet och utvecklingsersättningen, denna förändring har under året fått 
genomslag och granskning av Försäkringskassan har genomförts. Vår tillsyn har 
under året resulterat i 30 granskningsrapporter, förtydliganden i regelverket 
genom förändringar i våra föreskrifter, intensifierat internationellt arbete och ett 
fortsatt arbete med den förvaltande delen av vårt uppdrag.  

Vi kan konstatera att arbetslöshetskassorna upplever allt större nytta av våra 
granskningar och ambitionen är att tillsynen ska bli än mer utvecklingsdrivande 
under de kommande åren. Under 2017 ska vi även fortsätta utveckla vår 
verksamhet mot ökad tydlighet som ger resultat. Under året har både 
Arbetsförmedling och arbetslöshetskassorna initierat en rad förändringar i det 
interna arbetet, exempelvis en ökad digitalisering, som kan komma att påverka vår 
tillsyn. Vi har under året följt denna utveckling och byggt upp en god beredskap 
för att kunna förändra vår tillsyn. 

2016 blev ett år med sjunkande arbetslöshet och Sverige noterade den högsta 
sysselsättningen på tjugo år. Oberoende av läget på arbetsmarknaden ska arbets-
löshetsförsäkringen vara en omställningsförsäkring som är rättssäker och ger god 
service till de arbetslösa. På det sättet kan medborgarnas förtroende för 
försäkringen stärkas ytterligare. Ett led i den strävan är regeringens delegation 
mot överutnyttjande av trygghetssystemen, Fi 2016:07, som tillsattes i slutet av 
året och där vi deltar.  

Det internationella samarbetet tar stora resurser i anspråk, inte minst gäller det 
arbetet med förberedelserna för det gemensamma informationsutbytet av social-
försäkringsinformation inom EU, det så kallade EESSI, där vi har regeringens 
uppdrag att samverka med Försäkringskassan. Under året har vi exempelvis också 
bistått Arbetsmarknadsdepartementet i arbetet med förändringar i EU-förordning 
883 om samordning av sociala förmåner inom EU. Vi har också fortsatt varit 
delaktiga i det arbete som den internationella organisationen ISSA driver och 
bland annat deltagit i den globala konferensen i Panama. I den försäkrings-
juridiska verksamheten har vi gjort en strategiskt viktig föreskriftsändring som 
underlättar den fortsatta digitala utvecklingen på Arbetsförmedlingen. 

För 2016 fick vi ett anslag på 64 miljoner kronor. Totalt redovisar vi ett resultat 
nära noll trots kostnader för flytt till nya lokaler i Katrineholm under slutet av 
året. Under året vidtog vi även åtgärder för att personalrörligheten skulle minska 
till önskad nivå, och glädjande nog kan vi konstatera att satsningen fick resultat. 
Den verksamhet och de resultat som beskrivs i denna årsredovisning har varit 
möjliga tack vare goda insatser från våra engagerade medarbetare. 


#IAF:s uppdrag 

Arbetslöshetsförsäkringen ska vara en effektiv omställningsförsäkring mellan jobb 
och medborgarna ska kunna lita på att arbetslöshetskassorna och 
Arbetsförmedlingen hanterar försäkringen rättssäkert.  

Det är detta Inspektionen för arbetslöshetsförsäkringen, IAF, bidrar till genom vår 
tillsyn över de 27 arbetslöshetskassorna och det uppdrag Arbetsförmedlingen har i 
försäkringen. Sedan mars 2015 har vi dessutom tillsyn över Arbetsförmedlingens 
och Försäkringskassans arbete med sanktioner för personer i 
arbetsmarknadspolitiska program som har aktivitetsstöd eller 
utvecklingsersättning.  

Instruktionen och regleringsbrevet från regeringen styr verksamheten. Vi har 
också uppgifter som följer av lagen om arbetslöshetsförsäkring och lagen om 
arbetslöshetskassor. Utöver uppgifterna i dessa lagar definierar instruktionen att vi 
ska verka för att arbetslöshetsersättning endast betalas ut till den som har rätt till 
det, att vi ska följa utvecklingen inom arbetslöshetsförsäkringen och ta de initiativ 
som uppföljningen ger anledning till, och att vi ska påtala de brister vi finner hos 
Arbetsförmedlingen och Försäkringskassan till dessa myndigheter. 

Inför 2016 fick vi fyra uppdrag i regeringens regleringsbrev. 

* Vi skulle redovisa och analysera de ärenden där Arbetsförmedlingen 
underrättar arbetslöshetskassan om att en arbetssökande inte har rätt till 
ersättning.  

* Vi skulle också redovisa och analysera de beslut om sanktioner som 
arbetslöshetskassan fattade efter sådana underrättelser.  

* Det tredje regleringsbrevsuppdraget var att i samverkan med 
Försäkringskassan fortsätta redovisa införandet av det nationella IT-stödet 
EESSI, det stora europeiska projektet om elektroniskt utbyte av social-
försäkringsinformation.  

* Vi skulle också lämna ett underlag för regeringens beslut om vilka 
arbetslöshetskassor som skulle få ett särskilt ekonomiskt bidrag från 
staten. 

#Vision, mission och fokusområden 

Vår vision Rättssäkerhet och effektivitet i arbetslöshetsförsäkringen uttrycker hur 
vi ser på uppdraget. 

#Missionen 

Vi ska bidra med underlag till vår uppdragsgivare och till förbättringar hos dem vi 
granskar. Detta ställer krav på oss. Missionen är vårt sätt att beskriva hur vi ska 
genomföra våra uppgifter. 

* Kvalitet:  
Våra analyser och förslag är väl underbyggda. Vi använder lämpliga 
metoder. Kopplingen mellan frågeställningar, empiri, analys, slutsatser och 
eventuella förslag är tydlig. 
 
* Användbarhet:  
Vi prioriterar rätt områden, väger alternativa lösningar mot varandra och 
levererar vid rätt tidpunkt. Våra produkter bidrar till att förbättra 
tillsynsobjektens verksamhet. 
 
* Relevans: 
Vi identifierar rätt frågor inom ramen för vårt uppdrag och svarar på dem. 
 
* Tydlighet: 
Vi gör tydliga avgränsningar och ger konkreta förslag så långt underlaget 
håller. Vi skriver lättlästa rapporter. 
 
* Effektivitet: 
Vi har fokus på effektivitet och uppmärksammar särskilt värdet av våra 
insatser i förhållande till kostnader. 

#Fem fokusområden  

Varje år pekar vi ut ett antal fokusområden som särskilt viktiga. För 2016 
beslutade ledningsgruppen om fem sådana områden:  

* Underrättelser och sanktioner inom arbetslöshetsförsäkringen  

* Översyn av föreskrifter  

* Arbetslöshetskassornas organisation och ekonomi  

* Underrättelser och sanktioner inom aktivitetsstödet 

* Digitalisering. 