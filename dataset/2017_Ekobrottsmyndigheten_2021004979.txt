#En liten myndighet med en stor roll

2017 är ett år jag kommer att minnas av flera skäl. Dels fick jag 
regeringens förtroende att vikariera som generaldirektör med start 
i september, dels har samhällets trygghetsfrågor och rättsväsendets 
roll hamnat högt upp på agendan i samhällsdebatten. 

Ekobrottsmyndigheten redovisar ett gott resultat när 
det gäller stora och särskilt krävande ärenden, vilket 
är glädjande. Men samtidigt har dessa prioriterade 
ärenden slukat så stora resurser att det har varit 
svårt att klara av de mellanstora ärendena. Mycket 
tyder på att våra stora ärenden blir allt större och 
mer komplexa, vilket innebär att stora utmaningar 
väntar även i fortsättningen.

Det är en svår balansgång då vi samtidigt behöver göra 
investeringar för att få en fungerande, säker och lång-
siktigt hållbar IT-struktur på plats. Detta arbete in-
tensifierades under hösten sedan Åklagarmyndigheten  
i september krävt att EBM skyndsamt skulle flytta sin 
utredningsinformation från den dittills gemensamma 
plattformen. Vi har nu en tillfällig lösning på plats, 
men den kostar resurser, samtidigt som vi parallellt  
behöver investera i en lösning som fungerar långsiktigt. 

Självklart är ett uppdaterat IT-stöd och kommunika-
tionslösningar med hög säkerhetsnivå en nödvändig 
förutsättning för att framtidssäkra vår verksamhet. Vi 
behöver erbjuda rätt verktyg för att som specialistmyn-
dighet kunna rekrytera och utbilda specialister, vilket 
är en strategiskt viktig uppgift. Som arbetsgivare sätter 
vi också ljuset på jämställdhetsarbetet sedan #metoo-
kampanjen uppdagat missförhållanden inom rättsvä-
sendet. För att vara en attraktiv arbetsgivare måste vi 
kunna erbjuda bra arbetsplatser med demokratiska 
värderingar samtidigt som vår verksamhet och vårt 
arbetssätt utvecklas så att vi tar tillvara på digitalise-
ringens möjligheter och våra medarbetares kompetens. 

Våra utredningsteam behöver hålla jämna steg med 
dem som begår ekobrott med företag som främsta 
brottsverktyg. Utvecklingen är snabb, uppfinnings-
rikedomen är stor och ekobrott förekommer i alla 
branscher och i alla delar av landet.

Allt oftare ser vi avancerade brottsupplägg med internationella för-
greningar. Det är omfattande ärenden med till exempel penningtvätt, 
momskaruseller och punktskattebrott. Samtidigt har vi tusentals mindre 
ärenden med misstänkta skatte- och bokföringsbrott som ska utredas. 

Det är viktigt att det görs snabbt och effektivt. Ett sunt företagsklimat 
bygger på att företagare både känner till och vill följa de regler som finns.

Därutöver behöver vi kunna hantera särskilda händelser. En fredag 
eftermiddag april sattes EBM och våra medarbetare på prov när det 
stod klart att Stockholm blivit utsatt för en terrorattack. Både polis- och 
åklagarmyndigheterna har beredskap och kompetens för att hantera  
särskilda händelser, men i denna svåra stund fick många av oss  
bekräftelse på att övning ger färdighet. Ett tiotal av våra medarbetare 
deltog från start i ett intensivt utredningsarbete som ledde till ett 
snabbt gripande av gärningspersonen.

I det myndighetsgemensamma samarbetet mot den organiserade 
brottsligheten, spelar vår myndighet och vår expertkompetens ofta en 
viktig roll bland de tolv myndigheter som deltar. Förra året deltog 
vi i majoriteten av de beslutade myndighetsgemensamma insatserna. 

Att ha en bra myndighetssamverkan är centralt för EBM. Premiepen-
sionsmyndigheten är en av de myndigheter som EBM har fått närmare 
samverkan med under 2017. De PPM-ärenden som utreds för närva-
rande hör till ett för myndigheten nytt misstänkt brottsmodus. Å ena 
sidan är PPM-ärendena mycket stora, komplexa och resurskrävande. 
Å andra sidan har EBM hittills lyckats spåra och säkra tillgångar för 
miljardbelopp. Att bidra till att pensionspengarna tryggas och hanteras 
professionellt är en viktig uppgift för staten, de berörda branscherna 
och alla med inkomst. Alla som jobbar och sparar till sin pension i dag 
ska kunna lita på samhällets trygghetssystem i morgon.

För att summera vill jag säga att vi är stolta över vårt resultat 2017, 
men det finns mer kvar att göra. Vi ser fram emot ett nytt år där vi  
i samverkan med andra kommer att arbeta ännu mer för att nå landets  
företagare. Tillsammans kan vi förebygga, försvåra och förhindra 
brott. En sak är säker. Ekobrottsligheten utvecklas och det innebär att 
vi hela tiden behöver rusta oss för att vi ska kunna hålla jämna steg 
och bekämpa brott på alla sätt vi kan. 


#Om Ekobrottsmyndigheten

Ekobrottsmyndigheten är en åklagarmyndighet med uppdrag att före-
bygga och bekämpa ekonomisk brottslighet. Myndigheten är ett kun-
skapscentrum kring ekonomisk brottslighet och har ett samordnande 
ansvar för andra myndigheters insatser på området.

Myndighetens arbete omfattar hela kedjan från underrättelseverksamhet, 
utredning och lagföring till process i domstol. Parallellt arbetar myn-
digheten med brottsförebyggande åtgärder, i syfte att minska risken 
för ekobrott. Det görs genom samverkan med andra myndigheter, 
branschorganisationer och näringslivet samt den finansiella sektorn.

#EBM-modellen

Vid Ekobrottsmyndigheten arbetar åklagare, poliser och andra utredare 
med olika kompetenser samt administratörer sida vid sida i utred-
ningsgrupper. Syftet med att föra samman olika yrkeskompetenser är 
att uppnå ett så effektivt och kvalitativt utrednings- och lagföringsarbete 
som möjligt. 

#Två arbetsgivare, gemensamt ledarskap

Poliser som arbetar för Ekobrottsmyndigheten är anställda vid Polis-
myndigheten. På Ekobrottsmyndigheten är de organisatoriskt placerade 
vid Ekobrottskansliet. Övriga medarbetare är anställda direkt av Eko-
brottsmyndigheten. Den polisiära verksamheten leds av en polischef 
och är en integrerad del i myndighetens arbetssätt och ledning.

#Organisation

Myndighetens operativa verksamhet bedrivs vid totalt nio ekobrott-
kammare, en finansmarknadskammare och fem polisoperativa enheter.  
Myndighetens kammare och polisoperativa enheter är placerade  
i Stockholm, Göteborg, Malmö, Linköping och Umeå. Operativa 
enheter tillhörande huvudorterna finns också i Uppsala, Örebro och 
Sundsvall. Från och med den 1 januari 2018 är Uppsala en egen kammare.

Utöver utredningsarbete i pågående ärenden arbetar de polisoperativa 
enheterna också med kriminalunderrättelseverksamhet, spaning samt 
med säkring och analys av beslag i IT-miljö. 

Ekobrottsmyndighetens huvudkontor ger ledning och stöd till den ope-
rativa verksamheten. Huvudkontoret ligger i Stockholm och består av:

*Operativa ledningskansliet
*Överåklagarens kansli
*Rättsenheten
*Enheten för styrning och säkerhet
*Enheten för personal- och kommunikationsfrågor
*IT-enheten


Listan över ekobrottens offer kan göras lång. Skattebetalare, anställda, 
kunder, aktieägare, leverantörer, kommuner, bostadsrättsinnehavare 
och framtidens pensionärer. Omfattningen och konsekvenserna av 
ekonomiska brott är svåra att uppskatta, eftersom mörkertalet är stort. 
De brott som anmäls och upptäcks är i hög grad kopplade till före-
komsten av tillsyn och kontrollmekanismer. 

Att så många företagare väljer att arbeta svart eller anställa svart arbets-
kraft och låter bli att bokföra rätt och i tid är en oroande trend, men 
brottsförebyggande arbete kan påverka attityder. På samma sätt kan 
regelverksförändringar och teknisk utveckling göra det lättare att göra 
rätt och svårare att rapportera medvetet vilseledande.

#Två typer som utmärker sig

Ekobrott begås där verksamhet pågår, i alla branscher och i alla delar av 
landet. Ekobrottsmyndigheten definierar ekobrott som brott som begås 
av företag (alla associationsrättsliga former), ekonomiska föreningar och 
stiftelser. Det finns två typer av företagare som utmärker sig i myndig-
hetens ekobrottsutredningar. Den ena huvudtypen är tidigare ostraffade 
företagare som upprättar sina årsredovisningar för sent. Oftast är det 
medelålders män, vilket speglar att flest företag i Sverige drivs av män. 
Den andra typen är kriminella entreprenörer som begår ekobrott syste-
matiskt, med uppsåt att skaffa makt och/eller tjäna pengar. Ofta följer 
den senare gruppen vissa regler men inte andra. En legal fasad gör det 
möjligt att begå fler brott innan det upptäcks. Dessa entreprenörer startar 
och driver företag för att sedan försätta dem i konkurs med uppsåt att 
tillskansa sig fördelar. Här finns ofta den organiserade brottsligheten 
med i kulissen. Huvudmännen skyddar sig själva genom att distansera 
sig från brotten. Svartjobbshärvor, momskaruseller, olaglig införsel av 
sprit och tobak (punktskattepliktiga varor) samt bidragsfusk förekommer 
ofta i företag där själva företagskonstruktionen utgör den legitima fasaden 
som gör brottet möjligt.