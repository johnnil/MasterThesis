#Generaldirektören har ordet 

Energimarknadsinspektionens (Ei:s) vision 
är att skapa förutsägbarhet på ständigt 
föränderliga marknader. Visionen är en 
utmaning, som visioner ska vara, men 
särskilt i en tid som denna då 
energimarknaderna är satta under ett starkt 
förändringstryck. På grossistmarknaderna 
för el och gas har det sedan ett flertal år 
pågått en harmonisering av de regler som 
styr gränsöverskridande handel. Under 
2017 har samtliga regler som följer av det 
tredje inre marknadspaketet antagits. 
Flertalet har också trätt i kraft vilket har 
inneburit att vi under 2017 har tagit många 
nya och svåra beslut om metoder och 
villkor för gränsöverskridande handel. 
Besluten har i många fall samordnats med 
alla tillsynsmyndigheter inom EU. Det har  
ställt nya krav på kvalificerad analys och samarbete.  
 
Samtidigt som tredje paketet är på väg att genomföras pågår ett intensivt 
förhandlingsarbete om EU-kommissionens nya paket, Ren energi för alla i Europa. 
Under året har Ei varit mycket involverad i arbetet inom EU-myndigheten ACER 
och inom samarbetsorganisationen CEER. På hemmaplan har vi även bistått 
Regeringskansliet i förhandlingsarbetet. Med stor sannolikhet kommer paketet, när 
det väl är på plats, att mynna ut i nya arbetsuppgifter för Ei.  
 
Det är inte bara inom EU som förändringstakten är hög. På regeringens uppdrag 
har vi under året lämnat omfattande förslag på hur de svenska regelverken bör 
omstruktureras. Detta har inneburit att vi lämnat förslag på regler om en framtida 
slutkundsmarknad och ett nytt centraliserat sätt att hantera data, krav på 
funktionskrav för nya elmätare och nya och tydligare regler för att reglera elnäten.  
Elnätsregleringen har sedan länge varit föremål för domstolsprocesser, 2017 var 
inget undantag. Jag kan konstatera att i princip alla beslut som Ei tar inom detta 
område överklagas. Det ser jag som ett tecken på att lagstiftningen behöver 
förtydligas. Jag hoppas därför att regeringen går vidare med de förslag som vi 
lämnat under året. 
 
Fungerande infrastruktur är en förutsättning för omställningen av energisystemen. 
Ei har en viktig roll i tillståndsprocessen för kraftledningar och under 2017 har vi 
arbetat hårt med att minska våra ärendebalanser inom detta område. Jag kan med 
glädje konstatera att vi överträffar de ambitiösa mål som vi satte upp i början av 
2017, både vad gäller antalet avgjorda ärenden och genomsnittliga 
handläggningstider.  
 
I vårt uppdrag ligger även att utöva tillsyn över spelreglerna på marknaden och att 
överföringen av el är av god kvalitet. Under året avslutade vi en större 
tillsynsinsats avseende leveranskvalitet och påbörjade en granskning av hur väl 
marknadens aktörer lever upp till reglerna om åtskillnad mellan elhandels- och 
nätverksamhet. Vi kommer att fortsätta utöva tillsyn inom båda dessa områden 
även under 2018. Även de kundrelaterade regelverken har varit föremål för tillsyn.   
På Ei tycker vi också att det är viktigt att marknadens aktörer förstår regelverken 
och gör rätt från början. Av denna anledning arrangerar vi egna seminarier och 
medverkar som talare på andras evenemang i syfte att berätta om regelverken. 
Detta gjorde vi även under 2017 och jag kan konstatera att denna del av Ei:s 
verksamhet har ökat under de senaste åren och att den är uppskattad av de som 
deltar. 
 
Avslutningsvis vill jag tacka alla medarbetare på Ei för ett mycket gott arbete 
under 2017. Tack också alla myndigheter, företag och organisationer som på ett 
eller annat sätt bidragit i detta arbete.   
 

#Uppdrag och styrning  

Ei är en tillsynsmyndighet som arbetar på uppdrag av regeringen (Miljö- och 
energidepartementet). Ei:s uppdrag styrs genom instruktionen (2016:742), det 
årliga regleringsbrevet och särskilda regeringsuppdrag. Verksamheten utgår från 
den svenska energipolitiken och arbetet bidrar till att regeringens och riksdagens 
energipolitik för väl fungerande energimarknader genomförs.  

I Ei:s uppdrag ingår bland annat att bedriva tillsyn över marknaderna för el, 
naturgas och fjärrvärme samt att pröva och ge tillstånd att bygga och använda 
elledningar. Vad gäller tillstånd för gasledningar bereder Ei ärenden åt regeringen 
som fattar beslut. Ytterligare en uppgift för Ei är att ge förslag på lagändringar och 
andra åtgärder som kan utveckla energimarknaderna.  

Ei deltar även som Sveriges representant i utvecklingen av energimarknaderna 
inom Norden och Europa och samarbetar med övriga europeiska tillsynsmyn-
digheter samt med byrån för samarbete mellan energitillsynsmyndigheter (ACER) 
i syfte att skapa likvärdiga förutsättningar på el- och naturgasmarknaderna och 
undanröja hinder för en gränsöverskridande handel med el och naturgas. I Ei:s 
uppdrag ingår att fullgöra uppgifter som följer av EU-förordningar och direktiv.  

Ytterligare ett uppdrag är att sprida kunskap i syfte att öka medvetenheten och 
aktiviteten på energimarknaderna. Ei bidrar till medvetna och mer aktiva konsu-
menter och kunder genom information om hur el-, naturgas- och fjärrvärmemark-
naderna fungerar, vilket regelverk som gäller samt vilka möjligheter och 
rättigheter man har som kund.  

Ei har även i uppdrag att främja efterfrågeflexibilitet på elmarknaden och att verka 
för energieffektivitet och effektiv konkurrens på elmarknaden och naturgas-
marknaden. Bland annat finns myndigheten representerad både i styrelsen för och 
i arbetsgrupper i Forumet för smarta elnät, där efterfrågeflexibilitet är en aktuell 
fråga på agendan. 

Årsredovisningens disposition utgår från Ei:s uppdrag enligt instruktion och regle-
ringsbrev, så som det har formulerats i myndighetens verksamhetsplan. 

* Tillsyn, prövning och tillstånd  
* Regelutveckling 
* Kundinformation 
* Effektivitet  


#Vision och mål  

Energimarknaderna befinner sig i ständig förändring. Nya regelverk inom EU, 
teknikutveckling och nya aktörer påverkar förutsättningarna. Det innebär att Ei:s 
uppdrag att arbeta för väl fungerande marknader både handlar om att säkra 
spelreglerna idag och om att långsiktigt utveckla och trygga marknadernas 
funktion. Att skapa förutsägbarhet betyder att företag och kunder ska veta vad 
som gäller för att kunna vara aktiva parter på marknaderna idag. De ska också 
kunna känna sig trygga i att marknaderna kommer att fungera även imorgon. 

#Ei:s målmodell 

Utifrån Ei:s instruktion har myndigheten identifierat tre verksamhetsgrenar: tillsyn, 
prövning och tillstånd, regelutveckling samt kundinformation. Till varje verksamhets-
gren har Ei formulerat ett antal mål. Det finns även mål för effektivitet. De syftar 
till att förbättra processer och rutiner och till att Ei ska leva upp till kravet att vara 
en effektiv och modern myndighet.  

För varje verksamhetsgren och för området effektivitet har Ei formulerat ett över-
gripande mål av visionär karaktär. Vart tredje år beslutar Ei även om treårsmål 
som bryts ner i ettårsmål i de årliga verksamhetsplanerna.  

Ettårsmålen är formulerade utifrån områden där Ei vill åstadkomma en förflytt-
ning, det vill säga där myndigheten vill bli bättre. Resultatet av ettårsmålen redovi-
sas i årsredovisningen. 

Ei:s fyra övergripande mål är: 

*Verkningsfull tillsyn och effektiv tillståndsgivning: 
Ei har en verkningsfull tillsyn och en effektiv tillståndsgivning, som bidrar till väl 
fungerande energimarknader, där samhällets intresse av långsiktigt leveranssäkra 
nät, stabila priser och en hållbar utveckling balanseras. 

*Tydlig regelutveckling: 
Vi lämnar väl underbyggda och tydliga förslag som långsiktigt bidrar till ett ända-
målsenligt regelverk för energimarknaderna. 

*Effektiv kundinformation: 
Vi arbetar för att kunderna ska vara medvetna om spelreglerna på energimark-
naderna. Kunderna ska förstå sina rättigheter och kunna göra aktiva val. 

*Effektivitet 
Vi bedriver en effektiv och rättssäker verksamhet med rätt kompetens och kvalitet. 
Vi använder våra resurser väl, så att vi uppfyller vårt uppdrag med goda resultat. 

I årsredovisningen redovisas hur väl Ei uppnått ettårsmålen för 2017. Redovis-
ningen finns under kapitlen Tillsyn, prövning och tillstånd, Regelutveckling, 
Kundinformation samt Effektivitet.  