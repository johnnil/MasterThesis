#Direktören har ordet 
 
I linje med den nya visionen som skapades 2016 fortsätter Nordiska Afrikainstitutet sitt 
uppdrag som ett framstående Afrikacentrum i Norden. Trots åtstramade budgetramar för den 
nordiska biståndsverksamheten och ändrade fördelningsprioriteter har Nordiska 
Afrikainstitutet lyckats hålla sig i framkant som en källa för aktuell kunskap och information 
och utgjort en central plattform för reflektion och diskussion om det moderna Afrika. Under 
året färdigställdes institutets första 5-årsstrategi för 2017 – 2021 som sammanbinder och 
befäster institutets vision, uppdrag, strategiska mål och avsikter. I samma anda sammanfördes 
forskningen vid NAI till en ny forskningsenhet vilket medföljde ökade synergier mellan 
institutets tre kärnverksamhetsområden: forskning, kommunikation-policyarbete samt 
bibliotek.  

Genomförandet av de vartannat år återkommande Nordiska Afrikadagarna 2016 i Uppsala 
präglade till stor del årets aktiviteter och resurser. Konferensen med dess valda tema Gender 
and Change, global challenges for Africa? var en stor framgång och lockade 230 deltagande 
forskare och policyaktörer från 31 olika länder. En annan framträdande händelse var den 
forsknings- och policydialog om ECOWAS och IGADs roll för fredsbyggande som NAI 
organiserade med samarbetspartnern IPCR (Institute for Peace and Conflict Resolution) i 
Abuja, Nigeria och som samfinansierades av SSRC (Social Science Research Council) i USA. 
Därtill har en rad akademiska konferenser, workshops, boklanseringar, och föreläsningar 
anordnas på aktuella teman såsom exempelvis migration, gruvnäring och Afrikanska 
unionens fredsinsatser. Aktiviteter har ägt rum så väl i Sverige och Finland som på den 
afrikanska kontinenten.  

Efterfrågan på information och rådgivning från institutet har varit fortsatt hög. NAI erbjuder 
aktivt bakgrundsinformation och nyheter till nordisk och internationell media, och media 
söker aktivt institutets expertis. Under 2016 förekom NAI och institutets forskare i media inte 
mindre än 516 gånger, vilket är en ökning med 16,5% från 2015. Antalet följare av institutet på 
Facebook och Twitter går stadigt uppåt. För att kunna tjäna en allt större grupp 
Afrikaintressenter utanför Uppsala har institutets digitala tillgänglighet utökats. Detta har 
resulterat i att nedladdningar av institutets digitala resurser ökat med hela 40%. 

I en ständigt förändrad teknologisk omvärld har NAIs bibliotek lyckats upprätthålla en unik 
samling av Afrikaresurser, såväl i fysiskt som digitalt format. Den fysiska bibliotekssamlingen 
kombinerad med institutets intellektuella miljö för afrikanister attraherar många studenter och 
forskare till Uppsala vilket också främjar institutets forskningsproduktion. Under 2016 
finansierades åtta forskare från Norden och fem forskare från den afrikanska kontinenten för 
att spendera 1-3 månader vid institutet. Därtill vistades två egenfinansierade gästforskare vid 
institutet. Ett intressant bevis för NAIs bibliotekssamlings aktualitet är att samtliga böcker som 
fanns med i listan över den mest betydelsefulla afrikanska litteraturen 2016 i det populära New 
African Newsletter, finns redan i eller är beställda till NAIs bibliotek. Varje år väljer 
internationella forskare att besöka institutet och arbeta med vårt biblioteks unika samlingar. 
Under 2016 var det Guinea Bissau-delen av samlingen som tilldrog sig särskilt stort intresse 
från flera forskare. 

Utifrån den nya strategin och målsättningen att diversifiera sin resursbas fortsätter institutet 
att utveckla nya vägar för att erbjuda service till sina intressenter. Institutet erbjuder 
skräddarsydd coachning av nyutnämnda nordiska ambassadörer vilket var mycket uppskattat 
och utnyttjat under 2016. Året innehöll därtill fortsatt aktiva samarbeten och besök av 
framstående afrikanska forskare, organisationer och ledare som exempelvis Mauritius 
president, Ameenah Gurib-Fakim. På följande sidor kommer ytterligare resultat av institutets 
arbete att visas.   

Slutligen riktas stor tacksamhet till våra finansiärer – det fortsatta stödet från Sverige, Finland 
och Island ger oss en grund och ett ansvar för fortsatt arbete mot vår vision: The Nordic Africa 
Insitute shall be a centre of excellence for knowledge on Africa. 


#Nordiska Afrikainstitutet 2016 
 
Nordiska Afrikainstitutet (NAI) är en myndighet som grundades 1962 och lyder under 
Utrikesdepartementet (UD). NAI finansieras gemensamt av Sverige, Finland, Norge och 
Island och är ett centrum för samhällsvetenskaplig forskning om det moderna Afrika med 
placering i Uppsala.  

Nordiska Afrikainstitutet har enligt sin instruktion (2009) till uppgift att inom Norden: 

* Främja forskning om den sociala, politiska och ekonomiska utvecklingen i Afrika genom att 
bedriva egen högkvalitativ forskning, verka som centralpunkt och katalysator för den nordiska 
Afrikaforskningen, stimulera till forskning om Afrika i Norden samt främja samarbete och 
kontakter mellan nordiska och afrikanska forskare.  
* Sprida kvalificerad och relevant information baserad på forskning om det moderna Afrika och 
afrikanska förhållanden. Institutet ska föra en aktiv policydialog och informationen ska göras 
tillgänglig för beslutsfattare i Norden.  
* Bevaka och tillgängliggöra litteratur och andra elektroniska och fysiska informationsbärare av 
relevans för forskning, studier och information om det moderna Afrika. Nordiska Afrikainstitutet 
ska tillhandahålla ett bibliotek med låne-, referens-, och informationsservice. 

Styrning och återrapporteringskrav för NAI framgår av regleringsbrev för 2016: 

* analysera och redovisa forskningens resultat. Redovisningen ska vara såväl kvantitativ 
som kvalitativ, och inkludera slutsatser av den forskning som bedrivs; 

* redovisa hur forskningsresultat och publicerade skrifter sprids till olika målgrupper 
inklusive omfattning, kostnader och intäkter av dessa; 

* redovisa hur kontakter och samarbete med de nordiska utrikesdepartementen som 
bidrar till myndigheten, och relevanta myndigheter, upprätthålls och utvecklas samt 
hur myndigheten har spelat en aktiv roll och haft en rådgivande funktion när det gäller 
aktuella politiska, ekonomiska och sociala frågor och forskning om Afrika; 

* redovisa i vilken omfattning biblioteks- och informationstjänster som erbjuds via 
internet och lokalt har utvecklats för att motsvara behoven hos användare i Norden; 

* redovisa eventuella efterfrågestyrda uppdrag finansierade från bl a de nordiska 
biståndsmyndigheterna och utrikesdepartementen; 

* redovisa hur myndigheten integrerar ett rättighetsperspektiv, ett 
jämställdhetsperspektiv, ett miljö- och klimatperspektiv samt ett konfliktperspektiv i 
organisation och genomförande av verksamheten. 

#Organisation 

Institutet är en enrådsmyndighet som leds av en direktör och har ett program- och 
forskningsråd, med representanter för nordiska länder (Finland, Island, Norge och Sverige). 
Program- och forskningsrådet är rådgivande bland annat om forskningsinriktningen vid 
institutet. Program- och forskningsrådet sammanträdde två gånger under 2016, i maj och i 
november.