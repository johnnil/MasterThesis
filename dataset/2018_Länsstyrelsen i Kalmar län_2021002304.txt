#Landshövdingen har ordet 

#Effektivitet och service - ett förenklingsarbete 

Min vision är att Länsstyrelsen Kalmar län ska vara en excellent servicemyndighet. Under 
2018 har vårt fokusområde varit effektivitet och service, vilket inneburit att alla enheter 
har jobbat med att förenkla och förbättra verksamheten på olika sätt. Alla som kontaktar 
Länsstyrelsen Kalmar län ska kunna lita på att de får ett professionellt och trevligt 
bemötande oavsett om de får ett positivt eller negativt besked.  

Samtliga medarbetare har deltagit i ett arbete med vår värdegrund och vi har även påbörjat 
vårt tillitsarbete som en del av tillitsdelegationens nätverk. 

#Ett län med stora möjligheter 

Kalmar är möjligheternas län. Här finns fantastiska grundförutsättningar, med jordbruket, 
skogsbruket, besöksnäringen, natur- och kulturmiljöerna, kusten och ett växande 
universitet. Men all kommunikation till och från Kalmar län måste bli bättre. Det är en 
nödvändighet för länets tillväxt med kompetensförsörjning, bostadsförsörjning, 
besöksnäring och för att skapa en större arbetsmarknadsregion. 

#Utmaningar 

Länets stora utmaning framöver är vattenbrist och torka. Det är jätteviktigt att alla 
medborgare fortsätter med en hållbar konsumtion av vårt värdefulla vatten, men nu måste 
vi gemensamt också satsa på långsiktiga åtgärder. 

2019 kommer länsstyrelsen att bjuda in till fördjupad dialog och samverkan med målet att 
identifiera processer kring vattenförsörjning. Detta är ett arbete som kommer bedrivas 
både internt och externt, samt med både kommuner, näringar och organisationer.  

Vi måste bli bättre på att ta tillvara nederbörd och överskottsvatten, till exempel genom att 
göra fler våtmarker. Vatten måste vara en del i samhällsplaneringen. Vi kan inte fortsätta 
använda vårt viktigaste livsmedel i toalettstolarna. Vi måste också tillsammans med de 
största vattenkonsumenterna inom industrin och lantbruket hitta vattenreserver för att 
säkra vattentillgången under torra somrar.  

En annan utmaning har vi när det gäller samhällsplanering. Vi måste kunna ge vägledning 
och bra planeringsunderlag till kommunerna för att de ska kunna bygga robusta samhällen. 
Tillsammans vill vi bidra till en samhällsutveckling med jämlika och goda sociala 
levnadsförhållanden. Detta samtidigt som vi bygger för en god och långsiktig hållbar 
livsmiljö, både för människorna i dagens samhälle och för kommande generationer. 

#Tillsammans kan vi förändra 

Under 2019 kommer jag fortsätta med strategiska samtal på residenset, som jag vill ska 
vara en naturlig mötesarena där vi kan träffa alla samhällets viktiga instanser och näringar 
för att utveckla vårt fantastiska län. Under året vi haft ett 20-tal samtal. Allt från 
jordbruksstöd, havsplanering, ekologisk odling och informationspåverkan under valet till 
ökat träbyggande, design, foderbrist och Agenda 2030. 

Under mitt förordnande som landshövding kommer jag att verka för en tillsammanskänsla, 
både på den egna myndigheten, i länet och i regionen. Om länsstyrelsen, regionerna och 
kommunerna både i länet och i våra grannlän arbetar tillsammans blir vi starkare och 
kommer att kunna utveckla regionen mycket effektivare än var för sig. Länsstyrelsen kan 
som samordnande regional myndighet vara loket, men vi kommer att försöka få alla med 
på tåget. 


#Resultatredovisning 

#Uppgifter enligt Förordning (2017:868) med länsstyrelseinstruktion 

#Länsstyrelseinstruktion 2 § 

Länsstyrelsen ska: 

* Verka för att nationella mål får genomslag i länet samtidigt som hänsyn ska tas till 
regionala förhållanden och förutsättningar. 

* utifrån ett statligt helhetsperspektiv arbeta sektorsövergripande och inom myndighetens 
ansvarsområde samordna olika samhällsintressen och statliga myndigheters insatser. 

* främja länets utveckling och noga följa tillståndet i länet samt underrätta regeringen om 
dels det som är särskilt viktigt för regeringen att ha vetskap om, dels händelser som 
inträffat i länet. 

* Inom sin verksamhet främja samverkan mellan kommuner, landsting, statliga 
myndigheter och andra relevanta aktörer i länet, och 

* ansvara för de tillsynsuppgifter som riksdagen eller regeringen har ålagt den.  

#Övergripande kommentar av resultat i förhållande till uppgiften 

De höga natur- och kulturvärdena i kombination med de demografiska utmaningarna 
ställer stora krav på myndigheten när det gäller sammanvägningar mellan olika 
samhällsmål. Ren och förnybar energi ställs i avvägningarna mot havsörnars, fladdermöss 
och skogshöns långsiktiga överlevnad. Ett annat exempel är Östersjön och de gröna 
näringarnas utveckling. Här ställs den svåra övergödningsproblematiken i innanhavet mot 
den nationella livsmedelsstrategin som vill förbättra lantbrukares möjligheter att utöka sin 
djurhållning för att utvecklas och överleva på en starkt konkurrensutsatt marknad. 
Ytterligare en avvägning är materialförsörjning och vattenförsörjning, där samhällets 
behov av byggnadsmaterial ibland ställs mot det långsiktiga vattenbehovet.  

Den långa havskusten i länet genererar många planer med frågeställningar och tolkningar 
kring strandskyddet. Turismnäringen ger upphov till flera detaljplaner för etableringar av 
stugbyar och turistmål. Att erbjuda attraktiva bostäder, gärna i strandnära lägen, ses i 
många av länets kommuner som näst intill avgörande för att locka nya invånare till 
Kalmar län. Planer inom riksintresse för kulturmiljö, framförallt i länets medeltidsstäder, 
generar ställningstaganden och frågor kring hänsyn till de kulturhistoriskt värdefulla 
miljöerna i samband med stadsförnyelse och ny användning av befintliga, historiska 
byggnader. 

Länsstyrelsen ställs dagligen i sin ärendehantering inför utmaningen att 
sektorsövergripande sammanväga de olika samhällsintressena i långsiktigt hållbara beslut. 
Diskussionen om de olika expertområdenas ansvar för det statliga helhetsperspektivet är 
ständigt pågående, både i de enskilda ärendena och principiellt. Detta är både krävande 
och stimulerande för myndighetens medarbetare, chefer och ledning. 

I det dubbla uppdraget att främja länets utveckling och samtidigt tillståndspröva och utöva 
tillsyn har Länsstyrelsen Kalmar län en ambition att aktivt och tidigt delta i samtal med 
kommunerna, länets företagare och andra myndigheter. Detta i övertygelsen att det leder 
till bättre framförhållning och beredskap, bättre hushållning med samhällets resurser, en 
ekonomiskt, ekologiskt och socialt hållbar utveckling och möjligheter till synergier mellan 
tillväxt, natur- och kulturmiljövård.  

För att möta dessa utmaningar, och för att genomföra regeringens nationella mål på 
regional nivå, leder länsstyrelsen ett antal olika råd där berörda myndigheter, 
organisationer eller verksamhetsutövare samlas. Det har visat ge gott resultat, bland annat 
inom vattenproblematiken. Genom att skapa förtroendefulla möten mellan deltagarna 
skapar vi förutsättningar för en god sammanvägning inom våra verksamhetsområden.  

Under året har landshövdingen samlat de statliga myndigheterna i länet under två 
tillfällen. Dessa möten har bland annat inneburit att vi arbetar vidare med tillitsbaserad 
styrning och ledning genom att inspirera varandra. Ett annat exempel är det 
Brottsförebyggande råd som bildats under 2018 mellan berörda myndigheter. Rådet har 
under året arbetat fram en konkret plan som kommer verkställas under 2019 med olika 
insatser för att minska olika brott.  