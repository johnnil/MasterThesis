#Överintendentens summering av 2018 
 
När 2018 års verksamhet ska summeras är betydelsen av det interna arbete som bedrivits viktig att 
framhålla. Efter drygt ett års myndighetsgemensamt arbete med att genomlysa och diskutera SFHM:s 
behov av verksamhetsutveckling kunde Färdplan 2022 med inriktningsmål fastställas i september. I 
arbetet med de kommande årens utvecklingsbehov deltog samtliga medarbetare, dessutom fördjupade 
arbetsgrupper sig inom olika områden och utformade förslag. Utöver att färdplanen nu ger oss en 
strategisk riktning för fortsatt utveckling och förhållningssätt framkom behov av att utveckla metoder 
och arbetsprocesser.  

Inför 2019 har en ny styr- och ekonomimodell lagts som grund för en mer långsiktig och strategisk 
planering. En treårig rullande verksamhetsplanering och budgetering med årlig aktivitetsplanering har 
införts, med en mer systematisk omvärldsanalys för att stärka helhetsperspektivet. Det ska underlätta 
prioriteringar och därmed ge en mer effektiv användning av SFHM:s samlade resurser. Som följd av 
färdplanen har också en myndighetsgemensam idégenereringsprocess utarbetats. Kopplat till 
inriktningsmålen har förvarings- och magasineringsbehovet för myndighetens samlingar utretts, 
dessutom har policys reviderats. Inför 2019 förändrades också myndighetens organisering. Genom en 
Stab för utveckling och stöd samlas nu frågorna oavsett det gäller intern verksamhet eller stöd till 
externa parter som museerna i Sveriges militärhistoriska arv (SMHA).  

#Verksamhetens resultat 

Samtidigt som de kommande årens förändringsarbete sjösattes har verksamheten fortsatt bedrivits 
med goda resultat. Verksamheten har genomförts med färre årsarbetskrafter än tidigare år, 65 jämfört 
med 69 under 2017 (exkl. timarvoderad personal). Personalomsättningen var fortsatt hög, 20 procent, 
i likhet med 2017. Arbetsmiljöfrågorna var högprioriterade, inte minst med anledning av de insatser 
som genomförs för att inventera och eliminera farliga föremål i samlingarna. En ny arbetsmiljöpolicy 
beslutades för att tydliggöra ansvaret inom myndigheten, liksom kraven på riskbedömningar, 
säkerhets- och handhavanderutiner.  

År 2018 var verksamhetens prioriteringar: 

* Samlingar: Ett samlat grepp om samlingarna 

* Publik verksamhet och tillgänglighet: Tillgänglighet för alla 

* FoU-samarbete: Fortsatt genomförande av pågående satsningar 

Myndigheten förvaltar en stor mängd samlingsobjekt som inte aktivt insamlats utan som överfördes 
från Försvarsmakten i stora kvantiteter framförallt 2007–2008. En del av dessa objekt är registrerade 
som permanenta samlingar, andra är stödsamlingar att använda bl.a. som rekvisita. Ett samlat grepp 
om samlingarna har inneburit fokus på inventering, riskbedömning och utarbetande av alternativa 
planer för registrering av föremål m.m. Allra främst har projektet Farliga föremål prioriterats för att 
kunna slutföras 2019. Tusentals föremål har gåtts igenom för att säkerställa arbetsmiljön och säkra 
samlingarna. Andra viktiga uppgifter i samlingsförvaltningen har behövt stå tillbaka, så som 
nyregistreringen av föremål och kunskapsorienterade projekt. 

Bland FoU-projekten som bedrivits kan nämnas två som bl.a. fokuserat på historiska ljud. Sounds of 
Changes genomförs i samarbete med fem europeiska museer och dokumenterar samtida ljud. 
Forskningsprojektet Att fira en seger om historiebruk, propaganda och historiska ljudlandskap 
redovisade resultatet bl.a. i den tillfälliga utställningen Segerns pris som invigdes på Armémuseum. 
Bland årets fem nya utställningsproduktioner var även Kalla kriget – epilog en större satsning. Det är 
den avslutande delen av Flygvapenmuseums basutställning om kalla kriget, nu med JAS Gripen och 
decennierna kring millennieskiftet i fokus.  

Efter en positiv utveckling av antalet besökare sedan införandet av fri entré har besökssiffrorna på 
både Armémuseum och Flygvapenmuseum sjunkit för första gången. Det totala antalet besökare 
uppgick till drygt 402 000 vilket är betydligt fler än 2016, men en minskning i jämförelse med 2017 års 
knappa 493 000 besökare. Ett minskat publikintresse under den varma sommaren kan noteras som en 
orsak, liksom att båda museirestaurangerna haft delvis stängt för renovering. Verksamhetsbesökarna 
minskade till drygt 298 000 att jämföra med 337 000 år 2017. Målet att minska det ackumulerade 
underskottet i museibutikerna nåddes inte fullt ut men är på god väg att nå balans enligt plan. 
Ekonomin har totalt sett försämrats snabbare än vad som aviserats i budgetunderlagen, vilket bl.a. 
tydliggörs genom att anslagskrediten utnyttjas med 16 procent. Ökande fasta kostnader för bl.a. 
lokaler och samtidigt minskande intäkter gör det ekonomiska läget ansträngt. 

Under året har riktlinjer och rutiner för bidragsprövning och uppföljning av statsbidrag till 
försvarshistoriska museiverksamheter setts över för att ytterligare stärka rättssäkerhet och 
effektiviteten i handläggningen. Utbetalningarna uppgick till 19 miljoner kronor, i nivå med 
föregående år.  

Det framtids- och utvecklingsfokus som präglat året rustar myndigheten för fortsatt framgång och för 
verksamhetens stora utmaningar, med bl.a. en säker samlingsförvaltning och angeläget utbud för fler 
användare. Genomgången av farliga föremål och övriga aktiviteter inom samlingsområdet som 
genomförts har dessutom givit en tydligare lägesbild när det gäller omfattningen på åtgärder och 
arbetsinsatser som är nödvändiga att vidta för att SFHM alls ska kunna säkerställa att lagkraven 
uppfylls i fråga om arbetsmiljö, brandsäkerhet och explosiva varor och hantering av krigsmateriel.   

Fokuset på myndighetens strategiska utveckling har inte förhindrat viktiga resultat under året. Den 
samlade bedömningen är att SFHM i allt väsentligt genomfört sitt uppdrag i enlighet med uppsatta 
mål i verksamhetsplaneringen för 2018. Med bland annat ökad säkerhet i samlingsförvaltningen, stöd 
till andra försvarshistoriska museer runt om i landet, ett variationsrikt publikutbud i myndighetens 
museer med hundratusentals besökare kan 2018 summeras som ett bra verksamhetsår.


#SFHM:s uppdrag och organisation 

#SFHM:s uppdrag 

Statens försvarshistoriska museer (SFHM) har till uppgift att främja kunskapen om det svenska 
försvaret genom tiderna och om försvarets roll i samhällsutvecklingen. Myndighetens verksamhet 
styrs genom förordning (2007:1178) med instruktion för Statens försvarshistoriska museer, 
museilagen (2017:563), förordning (2013:1007) om statsbidrag till försvarshistoriska 
museiverksamheter och genom det årliga regleringsbrevet. I myndigheten ingår Armémuseum i 
Stockholm, Flygvapenmuseum i Linköping och Försvarets traditionsnämnd. 

#Färdplan 2022 – verksamhetsutveckling och strategisk styrning 

Myndigheten ska fortlöpande utveckla verksamheten. Myndigheten ska verka för att genom samarbete 
med myndigheter och andra ta till vara de fördelar som kan vinnas för enskilda samt för staten som 
helhet. 

SFHM:s strategiska utveckling de kommande åren formulerades i en färdplan under hösten 2018, som 
ska underlätta prioriteringar och därmed ge en mer effektiv användning av SFHM:s resurser. Planen 
är ett resultat av närmare ett års myndighetsgemensamt arbete med att ta fram en inriktning för 
verksamhetsutvecklingen. Försvarshistoriens roll i samhällsutveckling är mer angelägen än på länge 
och SFHM:s museiverksamheter har en mycket viktig uppgift att sprida kunskap, men också att skapa 
möjligheter till reflektion om händelser i samtiden genom ett historiskt perspektiv.  

Utgångspunkten i SFHM:s Färdplan 2022 är att myndigheten ska bidra till en demokratisk 
samhällsutveckling genom att ge så många som möjligt ges tillgång till försvarshistorien. De tre 
ledorden Engagerande, Nyskapande och Trovärdiga ska vara kännetecknade för verksamheten och 
vägledande i olika val, de beskriver vad SFHM ska förstärka och prioritera. Färdplanen innehåller 
också förhållningssätt och inriktningsmål för såväl den externa verksamheten som det interna arbetet: 

* Vi ska sätta användarna i centrum, vara tillgängliga och angelägna för fler. 

* Vi ska dela kunskap generöst, skapa lärande och reflektion kring samtid och framtid genom historien. 

* Att tänka digitalt ska vara en naturlig del av vårt arbete. 

* Vi ska dimensionera samlingen så att vi kan ta ansvar, och tillgängliggöra mer 
så att det försvarshistoriska kulturarvet når hela landet.  

* Vi ska vara en lärande organisation. 

Det sistnämnda inriktningsmålet handlar om vårt interna arbete och behovet av att utveckla metoder 
och arbetsprocesser. För att stärka myndighetens förutsättningar att genomföra färdplanen har beslut 
tagits om att ändra SFHM:s organisering inför 2019. Genom en Stab för utveckling och stöd samlas 
dessa frågor oavsett om det gäller intern verksamhet eller stöd till externa parter som museerna i 
Sveriges militärhistoriska arv. Inför 2019 har även en ny styr- och ekonomimodell lagts som grund för 
en mer långsiktig planering, där bl.a. en mer systematisk omvärldsanalys ingår. En treårig 
verksamhetsplanering och budgetering införs med årlig aktivitetsplanering. 
 
Antalet verksamhetsområden har minskats från fem till två huvudsakliga områden för 
kärnverksamheten vilka redovisas under Samlingsförvaltning och Publik verksamhet i årets 
resultatredovisning. Antalet prestationer har minskats från 12 till 7, varav 5 redovisas som väsentliga 
prestationer i resultatredovisningen: Bevara och tillgängliggöra, Värdskap och besöksservice, 
Upplevelsebaserat lärande, Kunskapsservice och FoU samt Statsbidrag SMHA. Den senare ingår i 
verksamhetsområdet Ledning och verksamhetsstöd som i övrigt består av två interna prestationer: 
Internt stöd samt Ledning och utveckling.