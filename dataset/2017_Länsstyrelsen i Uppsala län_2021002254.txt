#Landshövdingen har ordet 

Efter ett drygt år som landshövding kan jag konstatera att Uppsala län fortsätter att växa och 
att befolkningen har ökat stadigt de senaste åren. Vid årsskiftet nådde länet nästan 370 000 
invånare, varav cirka två tredjedelar finns i Uppsala kommun. Tillväxten syns dock i 
samtliga åtta kommuner i länet. Den goda tillväxten är en stor styrka för länet, men 
samtidigt en av våra utmaningar. En större befolkning kräver fler bostäder och förbättrad 
infrastruktur och exploateringstrycket genererar ett stort antal ärenden på länsstyrelsen inom 
områdena miljö, kulturmiljö och samhällsplanering som vi ska ta hand om på ett effektivt 
och rättssäkert sätt. 

Integration fortsätter att vara ett prioriterat område på Länsstyrelsen i Uppsala län och 
arbetet har under året fokuserat på att utveckla samarbetet med berörda aktörer. En del av 
detta arbete utförs i det nyetablerade Rådet för social hållbarhet, som är ett av tre råd som 
länsstyrelsen leder i syfte att öka den regionala samordningen inom centrala verksamhets-
områden. Utöver det redan nämnda regionala Rådet för social hållbarhet har även ett 
regionalt Miljö- och klimatråd etablerats under året och sedan tidigare finns även ett 
regionalt Krissamverkansråd. De tre olika råden hanterar utmaningar som kräver 
gemensamma ställningstaganden, gemensam inriktning och gemensam styrning och vi 
hoppas att denna samarbetsform ska växa sig starkare under de kommande åren. 

Ett ämne som ligger nära till hands när vi talar om integration är bostadsbyggande och 
frågan vid årets regionala bostadskonferens var just hur vi tillsammans kan skapa ett 
hållbart samhällsbyggande. Under året har strax under 4 000 bostäder påbörjats i länet, 
varav cirka 40 procent var hyresrätter. Byggtempot är därmed högt, men vi behöver inte 
bara bygga mycket utan också för personer och familjer med sämre betalningsförmåga. Vi 
kan nu se tendenser till minskad efterfrågan inom vissa dyrare segment. 

Att delar av utbyggnaden av fyrspår mellan Uppsala och södra länsgränsen fanns med i 
Trafikverkets förslag till investeringsplan var en stor framgång. Det nya Uppsalapaketet 
som senare togs fram mellan staten, Uppsala kommun och Region Uppsala innebär bland 
annat, utöver att järnvägen mellan Uppsala och länsgränsen ska byggas ut till fyra spår, att 
33 000 nya bostäder ska byggas i Uppsala stads södra delar. I Knivsta kommun togs 
motsvarande paket fram innebärande att 15 000 bostäder ska byggas. Självklart innebär 
dessa investeringar också stora utmaningar för länet, men med ett fortsatt gott samarbete är 
jag övertygad om att projekten kommer att bli lyckosamma. 

Länsstyrelsens ambition är att utveckla arbetssättet mot länets kommuner genom tidiga 
samråd i syfte att stödja och vägleda, men också att kunna ge tidiga och samlade besked i 
planeringsprocessen. 

Miljö- och klimatarbetet har getts ett ökat fokus under det gångna året, bland annat genom 
det tidigare nämnda Miljö- och klimatrådet samt genom etableringen av en Miljö- och 
klimatkonferens. Ambitionen är att denna konferens ska bli årligen återkommande och 
utgöra ett regionalt forum för miljö- och klimatfrågor i Uppsala län. Under året har läns-
styrelsen fattat beslut om reservatsbildning i tio områden. Genom reservatsbesluten bidrar 
vi till att nå miljömål som Levande skogar och Ett rikt växt- och djurliv. Parallellt med detta 
har särskilda insatser genomförts inom området friluftsliv, däribland dialogmöten med 
länets kommuner. 

Arbetet med Landsbygdsprogrammet och Havs- och fiskeriprogrammet har under året 
fokuserat på att förkorta handläggningstider och för några åtgärder börjar de tilldelade 
medlen att ta slut. Mest märkbart är trycket vad gäller bredbandsstöden där samtliga av 
länets tilldelade medel är förbrukade. Trycket efter bredband är stort i länet, såväl hos 
privatpersoner som hos småföretagare och inte minst inom besöksnäringen. Länsstyrelsens 
arbete med jordbrukarstöd har fortlöpt, men tyvärr fick färre lantbrukare sina ersättningar 
vid årets slut än vid samma tidpunkt föregående år. Vi tar till oss av detta och arbetar med 
åtgärder för att nå ett bättre resultat under kommande år. 

Mörka moln samlar sig på flera håll i vår omvärld och även här i Sverige fick vi se tragiska 
händelser utspela sig på Drottninggatan i Stockholm. Samtidigt ser vi hur klimat-
förändringarna påverkar oss, liksom den sociala oro som präglar delar av vårt samhälle. 
Säkerhetsfrågornas betydelse i vid mening blir därmed allt större även för länsstyrelsen och 
vi arbetar kontinuerligt för att öka vår kapacitet för den dag då vi sätts på prov. Läns-
styrelsen har även inlett arbetet med att återetablera det civila försvaret, vilket är ett arbete 
som kommer att påverka vår verksamhet de kommande åren. 

Vi lever i en globaliserad värld, vilket innebär en rad utmaningar som framgår ovan. I 
grunden är internationaliseringen och samarbetet mellan länder givetvis mycket positivt. 
Som ett exempel på hur detta samarbete kan ta sig form har Uppsala län under året förnyat 
sitt samarbete med det kinesiska vänlänet Zhejiang, stått värdar när cheferna för Sveriges 
utlandsmyndigheter och chefskretsen på Utrikesdepartementet besökte Uppsala samt tagit 
emot besökande delegationer från bland annat Kina, Ukraina, Polen och Argentina. 

Med dessa ord summer jag ett händelserikt år och ser fram emot att fortsätta följa länets 
utveckling. Uppsala län har en stark anda av samarbete och i detta ligger vår styrka. 
Förutsättningarna är goda – låg arbetslöshet, väl ansedda universitet, en entreprenörsanda 
med stark koppling mellan akademi och näringsliv, internationellt ansedda företag och en 
miljö rik på natur och kultur är bara några av de faktorer som bäddar för en ljus framtid i 
Uppsala län. 

 
#Övergripande samordningsuppdrag 

#Länsstyrelseinstruktion 

Länsstyrelseinstruktion 2 §: 

Länsstyrelsen ska verka för att nationella mål får genomslag i länet samtidigt som hänsyn ska 
tas till regionala förhållanden och förutsättningar. 

Länsstyrelsen ska utifrån ett statligt helhetsperspektiv arbeta sektorsövergripande och inom 
myndighetens ansvarsområde samordna olika samhällsintressen och statliga myndigheters 
insatser. 

Länsstyrelsen ska främja länets utveckling och noga följa tillståndet i länet samt underrätta 
regeringen om dels det som är särskilt viktigt för regeringen att ha vetskap om, dels händelser 
som inträffat i länet. 

Länsstyrelsen ska vidare ansvara för de tillsynsuppgifter som riksdagen eller regeringen har 
ålagt den. 

Förordning (2008:1346). 

Att verka sektorsövergripande utifrån ett nationellt statligt helhetsperspektiv utgör grunden i 
länsstyrelsens uppdrag. Nära sammankopplat är uppdraget att främja länets utveckling och 
att underrätta regeringen om frågor och händelser av särskild vikt i länet. Dessa 
instruktionsstadgade uppdrag genomsyrar hela länsstyrelsens verksamhet men följande 
områden är ett urval av verksamheter där dessa perspektiv är särskilt framträdande. 

#Internationellt arbete och samarbete 

Ett sätt att främja länets utveckling är att stärka den regionala konkurrenskraften genom att 
lyfta fram det regionala näringslivet, universiteten och besöksmålen i länet. Som ett led i 
detta arbete tog länsstyrelsen under året emot en delegation från Zhejiang i Kina, en provins 
som sedan flera år tillbaka är Uppsala läns vänlän. Tillsammans med den officiella 
delegationen följde även en stor företagsdelegation och besöket genomfördes i nära 
samarbete med Handelskammaren, universiteten, Uppsala Innovation Centre (UIC) och 
lokala företag. I samband med besöket förnyades och fördjupades även vänlänsavtalet. I 
augusti stod länsstyrelsen, tillsammans med Region Uppsala, universiteten, Uppsala 
kommun och Handelskammaren värd för ett besök av samtliga chefer för Sveriges utlands-
myndigheter och chefskretsen på Utrikesdepartementet. Besöket innebar en utmärkt 
möjlighet att visa upp Uppsala och dess näringsliv och universitet för en krets som resten av 
året finns spridd över hela världen. Ett antal inkommande internationella delegationer har 
besökt länsstyrelsen under året, bland annat från Ukraina, Argentina, Kina och Polen samt 
ett statsbesök från Island. Ett nära löpande samarbete finns etablerat med den diplomatiska 
kåren inom för länet viktiga frågor. 

#Regional tillväxt 

Länsstyrelsen i Uppsala län och Region Uppsala har under året utvecklat samarbetet genom 
att teckna en överenskommelse om samverkan. Syftet med överenskommelsen är att skapa 
en effektiv, långsiktig och kraftfull samverkan där ansvar, uppdrag och roller tydliggörs. 
För att stärka samverkan på högsta ledningsnivå har Uppsala läns- och regionråd bildats, 
vilket möts fyra gånger per år. 

Landshövdingen är ordförande i Stiftelsen för samverkan mellan universiteten i Uppsala, 
näringsliv och samhälle (STUNS) där vissa regionala initiativ kopplade till forskning och 
innovation samordnas. Länsstyrelsen deltar också i Nätverket för destinationsutveckling, 
vilket drivs av Region Uppsala samt har en representant i styrgruppen för projektet 
Augmented Export. Projektet Augmented Export – om mat, natur och kultur syftar till att 
utveckla och lansera upplevelseprodukter som är gångbara på ett urval av internationella 
marknader. 

De regionala projektmedlen har fördelats utifrån ambitionen att få en jämn fördelning 
mellan de fyra prioriteringsområden som anges i regeringens strategidokument för tillväxt, 
En nationell strategi för hållbar regional tillväxt och attraktionskraft 2015–2020. Därutöver 
är länets regionala utvecklingsstrategi (RUS) styrande. 

#Samhällsplanering och bostadsbyggande 

Uppsala län är ett expansivt län och byggtakten är hög. Länsstyrelsen ger tillsynsvägledning 
till byggnadsnämnderna och anordnar möten med samhällsplanerare, planarkitekter med 
flera i länets kommuner i syfte att vägleda och ge råd och stöd. På de inomstatliga tvär-
sektoriella planberedningsmötena som länsstyrelsen kallar till varannan vecka sker 
beredning av aktuella ärenden och frågor som rör fysisk planering, till exempel miljöskydd, 
kulturmiljö, naturvård med flera för att verka för en effektiv och samstämmig ärende-
hantering. 

Länsstyrelsen samlar årligen in uppgifter från samtliga kommuner om läget på bostads-
marknaden via Boverkets bostadsmarknadsenkät. Utifrån uppgifterna gör därefter läns-
styrelsen en regional analys av kommunernas bedömningar och återkopplar till samtliga 
kommuner. Under året har länsstyrelsen även genomfört en större bostadskonferens för 
bostadsmarknadens aktörer i syfte att uppmärksamma kommunerna på regional samordning 
kring boendefrågor. Temat för konferensen var hur betalningssvaga grupper kan ges inträde 
på bostadsmarknaden. 

Länsstyrelsen bidar också till länsövergripande omvärldsbevakning, samordning av statliga 
myndigheter samt utveckling och samordning av länsstyrelsernas uppdrag inom Forum för 
Hållbart samhällsbyggande. Länsstyrelsen medverkar även i det regionala Forum för fysisk 
planering och infrastrukturplanering. Forumet sammankallas av Region Uppsala och 
diskuterar frågor kring bebyggelsestruktur och infrastruktur kopplat till utvecklings- och 
översiktsplanering i länet. 

Länsstyrelsen är objektägare för länsstyrelsernas gemensamma förvaltningsobjekt Generellt 
Kartstöd och under året har länsstyrelsen fortsatt arbetet med att implementera Geodata-
katalogen, som lanserades externt under året. 

#Energi och klimat 

Länsstyrelsen samordnar sedan flera år Uppsala läns klimat- och energiforum (ULKE) 
tillsammans med Region Uppsala, länets åtta kommuner, Uppsala universitet, Sveriges 
lantbruksuniversitet (SLU), Stiftelsen för samverkan mellan universiteten i Uppsala, 
näringsliv och samhälle (STUNS), Research Institutes of Sweden (RI.se), Energikontoret i 
Mälardalen och Biogas Öst. Syftet är att intensifiera och samordna länets klimat- och 
energiarbete för att ge frågorna större tyngd och genomslag. 

Under året har länsstyrelsen etablerat ett nytt forum för dialog kring miljö- och klimat-
frågor, Uppsala läns Miljö- och klimatkonferens. Ambitionen är att konferensen ska bli 
årligen återkommande och samla en bred målgrupp. För att ytterligare lyfta miljö- och 
klimatfrågor på kommunal och regional nivå har länsstyrelsen även inrättat ett Miljö- och 
klimatråd för länets aktörer inom området. 

Länsstyrelsen har utifrån sitt uppdrag inom Klimatklivet arbetat med att informera om 
stödet i olika sammanhang, vid mässor, konferenser och seminarier, samt vid direkt-
kontakter med kommuner, företag och media samt gett stöd och vägledning åt sökanden 
under ansökningsprocessen. Sedan 2017 medverkar länsstyrelsen även i Klimatprotokollet, 
ett forum som samlar ett trettiotal av Uppsalas största arbetsgivare och företag kring 
gemensamma frågor som berör omställning till fossilfrihet och klimatåtgärder. 

Länsstyrelsen i Uppsala län har under 2017 varit ordförande i det länsstyrelsegemensamma 
nätverket för klimatanpassningssamordnare. Länsstyrelsen har planerat och genomfört de 
två träffar som det nationella nätverket haft, båda träffarna i Uppsala. Länsstyrelsen i 
Uppsala län deltar även i en ny myndighetsövergripande samverkan som länsstyrelse-
representant i ett forum där de myndigheter som har, eller ska, ta fram handlingsplaner 
träffas och samverkar. Under året har Länsstyrelsen i Uppsala län ingått i Länsstyrelsernas 
energi- och klimatsamverkan styrgrupp (LEKS). 

#Krisberedskap och civilt försvar 

Länsstyrelsen har, sedan flera år tillbaka, ett etablerat regionalt krissamverkansnätverk 
kallat C-sam. Nätverket syftar till att vidmakthålla och utveckla den samlade förmågan att 
kunna möta samhällsstörningar oavsett dess art och ursprung. Den årligen återkommande 
krisberedskapskonferensen bjöd i år bland annat på föreläsningar om Sveriges förut-
sättningar för krisberedskap och totalförsvar, påverkan och påverkansoperationer, 
Stockholms läns landstings agerande i samband med händelserna den 7 april samt Uppsala-
polisens arbete med brottsförebyggande arbete. Konferensen samlar såväl förtroendevalda 
som chefstjänstemän och bidrar till att stärka länets beredskap genom samsyn och nätverks-
byggande. 

Länsstyrelsen etablerade under året, tillsammans med Länsstyrelsen i Gotlands län, ett 
handläggarnätverk inom civilt försvar (CF-nätverket). Länsstyrelsen också deltagit i en 
samordningsgrupp mellan Nätverket för civilt försvar och Försvarsdirektörsnätverket. 

Länsstyrelsen deltog under året i planering och genomförande av Försvarsmaktsövning 
Aurora 17. Under övningen aktiverade också länsstyrelsen en mindre stab med beredskap 
för skarpa händelser i samband med övningen. Länsstyrelsen har också arrangerat ett antal 
utbildningar och övningar för de krisberedskapsaktörer som finns i länet, exempelvis inom 
stabs- och ledningsmetodik och krisberedskap för krisledningsnämnder. 

Livsmedelskontroll, djurskydd och allmänna veterinära frågor 
Länsstyrelsen har, förutom länsmöten för livsmedelsinspektörer i länet och kommun-
revision, även medverkat till starten av projektet Miljösamverkan Uppsala län där 
aktiviteter rörande livsmedelskontroll kommer att ingå. Under året har länsstyrelsen också 
tagit fram en plan för offentlig kontroll av livsmedel i primärproduktionen för 2017–2020, 
vilken följer den nationella kontrollplanen. 

Gällande samordning av åtgärder mot djursjukdomar har beredskapen vid länsstyrelsen 
prövats vid ett larm om mjältbrand och beredskapen på myndigheten och förmågan till 
samverkan med centrala myndigheter visade sig då fungera tillfredsställande. Inom det 
nationella gemensamma uppdraget att förhindra spridning av zoonotiska sjukdomar har 
länsstyrelsen fortsatt sin medverkan i projektet rörande zoonoskommunikation finansierat 
av Myndigheten för samhällsskydd och beredskap. Projektet, som leds av Statens veterinär-
medicinska anstalt, syftar till att utveckla sättet att kommunicera kunskap om smittämnen 
och hygien på 4H-gårdar till barn och unga och därmed minska spridningen av zoonotiska 
sjukdomar. Länsstyrelsen har nått målet att antalet normalkontroller av djurskydd ska vara 
minst lika många som antalet anmälningskontroller. 

#Naturvård 

Inom naturvårdsarbetet har, i likhet med tidigare år, länsstyrelsen prioriterat områdesskydd 
och förvaltningen av länets skyddade natur i enlighet med de nationella satsningarna inom 
dessa områden. Ambitionen har varit att minska ärendebalanserna och slutföra natur-
reservatsärenden. Länsstyrelsen har under året fattat beslut att bilda naturreservat i tio 
områden, varav sju är helt nya reservat och tre är naturreservat där reservatsarealen utökats. 
Inom området friluftsliv har särskilda insatser genomförts, bland annat dialogmöten med 
kommunerna, en regional tankesmedja om friluftsliv och annat arbete med syfte att förankra 
målen för friluftsliv i länet. 

Länsstyrelsen har under året också arbetat med att lyfta miljöfrågorna hos kommun-
ledningar, företag, universitet och andra aktörer i länet. Bland annat genom det regionala 
Miljö- och klimatråd som länsstyrelsen bildade under 2017 samt den Miljö- och klimat-
konferens som hölls för första gången under hösten och som planeras att bli årligen 
återkommande. 

Under året har länsstyrelsen påbörjat ett arbete med att ta fram en regional vatten-
försörjningsplan. Länsstyrelsen har informerat kommunstyrelsernas ordförande om arbetet 
samt påbörjat en kommunturné. Länsstyrelsen har under året träffat tjänstemän i fem av 
länets åtta kommuner. Arbetet med att ta fram ett regionalt åtgärdsprogram för Sveriges 
miljömål fortgår och i samarbete med projektet för framtagande av en regional handlings-
plan för Grön infrastruktur har länsstyrelsen haft möten och dialog med samtliga kommuner 
i länet. 

Länsstyrelsen har under året samordnat länsstyrelsens, kustkommunernas samt Region 
Uppsalas synpunkter på Havs- och vattenmyndighetens utkast till havsplan som 
presenterades i början av året. Länsstyrelsen ordnade tillsammans med Länsstyrelsen i 
Gävleborgs län samt Havs- och vattenmyndigheten ett dialogmöte med kommunerna i länen 
och deltagare från Region Uppsala och Region Gävleborg. Länsstyrelsen har även hållit 
kommunspecifika möten inom ramen för dialog om utkastet. Synpunkter från de 
länsstyrelsegemensamma dialogmötena, de kommunspecifika mötena samt remissvar från 
kommunerna har bidragit till inspel till Havs- och vattenmyndigheten. 

Viltförvaltningsdelegationen i Uppsala län har under året fokuserat på kommunikation och 
diskussion mellan de deltagande aktörerna. Viltförvaltningsdelegationen har också fattat 
beslut om att inrätta en arbetsgrupp med syfte att ta fram en regional förvaltningsplan för 
skarv. Under 2017 har skogsskador uppmärksammats särskilt. Andra frågor som lyfts under 
året är till exempel status och populationsutveckling för klövviltstammarna i länet, rovdjurs-
förekomst och rovdjurshändelser i länet samt situationen med vildsvin och skador orsakade 
av vildsvin i länet. 

Länsstyrelsen har under året deltagit i arbetet att ta fram en strategi för Hållbar vattenkraft i 
Dalälven. Arbetet som samordnas av länsstyrelsen i Dalarna län, sker i samverkan med 
vattenkraftsbranschen och berörda länsstyrelser. Målet är att utifrån detaljerade analyser och 
bedömningar identifiera var åtgärder som påverkar vattenkraftsproduktionen ger mest 
miljönytta i förhållande till förlorat energivärde. Projektet har sammanställt ett stort fakta-
underlag om Dalälvens naturvärden och vattenkraftens funktion och energiproduktion. 
Projektet har också identifierat ett stort antal potentiella miljöförbättrande åtgärder. Arbetet 
med att göra slutgiltiga prioriteringar och preliminära tidsplaner för genomförande pågår. 
Projektet arbetar även med att ta fram förslag på hur samverkansprocessen kan fortlöpa och 
utvecklas mellan myndigheter och kraftbolagen, samt hur en uppföljning av effekterna på 
föreslagna åtgärder kan utformas. 

#Landsbygdsutveckling 

Under året har länsstyrelsen handlagt ansökningar om stöd och ansökan om utbetalningar 
inom olika stödtyper och insatsområden inom Landsbygdsprogrammet och Havs- och 
fiskeriprogrammet. Länsstyrelsens fokus har legat på att förkorta handläggningstiderna för 
ansökan om stöd. 

Länsstyrelsen har deltagit i Länssamverkan bredband 2.0 (LSB 2.0) med övriga län, Post- 
och telestyrelsen och Regeringens Bredbandsforum. LSB 2.0 är en plattform för regionalt 
samarbete och samarbete mellan nationell och regional nivå. Länsstyrelsen och Region 
Uppsala träffas också regelbundet för avstämning inom bredbandsområdet, dels med länets 
bredbandsgrupp och dels i interna möten. 

Länsstyrelsen har träffat länets Partnerskap för landsbygdsutveckling fyra gånger under 
året. Länsstyrelsen upplever att partnerskapet fyller en viktig funktion och att genomförda 
möten med tematiska program, med syfte att informera om bland annat natur- och kultur-
miljöer som resurs för friluftsliv liksom om integration och jämställdhet, har ökat intresset 
och representationen från bland annat kommunerna. Partnerskapet har bland annat gett 
synpunkter på den kommande planen för friluftsmålen, tagit del av integrations- och 
jämställdhetsarbetet på länsstyrelsen samt varit delaktiga vid revideringen av den regionala 
handlingsplanen. 

#Stöd till lantbruk 

Utmaningarna i införandet av den nya jordbrukspolitiken har varit kännbara även under 
detta år. Viss handläggning från 2015 och 2016 har kvarstått under året och det råder en hög 
ärendebalans på flera av jordbrukarstöden 2017. Länsstyrelsen arbetar för att så många 
lantbrukare som möjligt ska få ersättning vid första möjliga utbetalningstidpunkt, men 
tyvärr blev resultatet sämre på denna punkt än under föregående år. Länsstyrelsen har 
genomfört handläggning, kontroll av ansökningar samt beslut om utbetalningar i enlighet 
med Jordbruksverkets anvisningar och de förordningar och föreskrifter som är aktuella för 
respektive ersättningsform. 

#Integration 

Under året har länsstyrelsen fokuserat på att utveckla samverkan med berörda aktörer både 
med anledning av organisationsförändringar samt i enlighet med de prioriteringar som tagits 
fram gemensamt i länet i slutet av år 2016. Under våren beslutade länsstyrelsen i samråd 
med länets aktörer att ta fram en ny regional överenskommelse inom integrationsområdet 
för att svara mot de utmaningar som uppkommit i och med ny lagstiftning och ökad 
inflyttning. 

Länsstyrelsen har under året i huvudsak samverkat om integrationsfrågor i en strategisk 
ledningsgrupp med representation av kommunalråd och chefer från berörda myndigheter, 
samt i en styrgrupp där deltagarna är förvaltningschefer och chefer från berörda myndig-
heter. Länsstyrelsen har även sett över nätverk, arbetsgrupper och styrgrupper och den 
tidigare nämnda strategiska ledningsgruppen ingår nu i det nyetablerade regionala Rådet för 
social hållbarhet. Länsstyrelsen har deltagit vid flera olika tillfällen för att berätta om de 
egna uppdragen inom integration, såsom länets HR-nätverk och länets landsbygdsnätverk 
samt träffat länets riksdagsledamöter och länsstyrelsens insynsråd. 

#Folkhälsa 

För att den nationella ANDT-politikens mål (Alkohol, Narkotika, Dopning, Tobak) ska 
förverkligas utifrån regionala och lokala mål och förutsättningar har länsstyrelsen, i 
samverkan med andra regionala aktörer, tagit fram en Regional strategi och handlingsplan 
för alkohol, narkotika, dopning, tobak och läkemedel för Uppsala län 2017–2021. I den 
finns ett särskilt regionalt mål för att stärka länets folkhälsa: Jämlikhets- och jämställdhets-
perspektivet ska tydliggöras och genomsyra ANDT-arbetet. Under året har länsstyrelsen 
verkat för att sprida innehållet i strategin på olika forum för samverkan och via utbildningar. 

Den nya organisatoriska enheten för social hållbarhet, som bildades under året på läns-
styrelsen, har resulterat i att folkhälsofrågorna fått ett bättre forum för att genomsyra fler 
frågor inom närliggande uppdrag. 

Länsstyrelsen har bistått Region Uppsala i deras arbete att ta fram en särskild trygghets-
rapport kopplad till årets skolundersökning av hur barn och unga mår – Liv och hälsa Ung 
2017. 

#Jämställdhetsintegrering 

Jämställdhetsintegrering har lyfts fram som ett av åtta prioriterade mål i länsstyrelsens 
verksamhetsplan 2017 vilket har medfört en ökad intern aktivitet inom de olika sak-
områdena. Alla medarbetare har genomgått en grundläggande utbildning inom 
jämställdhetsintegrering och en intern kunskapsbank har byggts upp inom området. 
Länsstyrelsens bedömning är att ansvarsfördelning, organisation och långsiktiga mål inom 
området har utvecklats avsevärt genom strategin för jämställdhet 2018–2020, som har tagits 
fram under året. 

Länsstyrelsen har under året även arbetat med jämställdhetsperspektivet inom 
krisberedskapsövningar genom att handläggare i jämställdhet och mäns våld mot kvinnor 
varit delaktiga i planering och genomförande av övning SANEX och övning Harriet. 

Regeringen tydliggör i den nationella ANDT-strategin att jämlikhets- och jämställdhets-
perspektiven ska genomsyra ANDT-arbetet. I Uppsala läns strategi fastställdes ett särskilt 
mål för frågan: ”Jämlikhets- och jämställdhetsperspektivet ska tydliggöras och genomsyra 
ANDT-L-arbetet.” Detta har bland annat resulterat i att jämställdhetsperspektivet har 
synliggjorts vid ANDT-träffar på både regional och lokal nivå. Länsstyrelsen har även 
genomfört ett antal utbildningar där frågan särskilt har belysts. 