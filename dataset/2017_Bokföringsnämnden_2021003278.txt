#Om Bokföringsnämnden 
 
Bokföringsnämnden (BFN) lämnar härmed årsredovisning för 2017. Årsredovisningen 
omfattar en sammanställning över väsentliga uppgifter, resultatredovisning, 
resultaträkning, balansräkning, anslagsredovisning och noter. 
 
BFN är en myndighet under regeringen (Finansdepartementet) med egen instruktion 
(SFS 2017:153) och eget anslag. BFN är enligt instruktionen statens expertorgan på 
redovisningsområdet. Nämnden ska utveckla och främja utvecklingen av god 
redovisningssed i företagens bokföring och offentliga redovisning. BFN ska verka för 
att regelverket på redovisningsområdet är enkelt och anpassat till dem som upprättar och 
använder redovisningen. Nämnden ska följa utvecklingen på redovisningsområdet och 
särskilt beakta nya nationella och internationella förhållanden som har eller kan få 
betydelse för utvecklingen av god redovisningssed.  

Nämnden består av elva ledamöter som utses av regeringen. Under 2017 har 
kanslifunktionen haft personal motsvarande cirka åtta heltidstjänster (föregående år 
cirka sju). Nämndens ledamöter och kansli framgår av bilaga 1. 

BFN är statens expertorgan på redovisningsområdet. Nämnden ger ut allmänna råd, ofta 
med vägledningar, inom sitt ansvarsområde. Nämnden och dess kansli biträder 
Regeringskansliet i redovisningsfrågor, deltar i utredningar inom kommittéväsendet, 
yttrar sig över författningsförslag, deltar i kommittéarbete på internationell nivå och 
besvarar frågor från allmänheten. En annan uppgift för nämnden är att yttra sig till 
domstolar om vad som är god redovisningssed. Under året har tid motsvarande en och 
en halv tjänst använts för att biträda Bolagsverket med ett regeringsuppdrag om digital 
inlämning av årsredovisningar. 

BFN har under flera år arbetat med att skriva samlade regelverk för förenklat årsbokslut, 
årsbokslut, årsredovisning och koncernredovisning. Företag ska utifrån företagsform 
och storlek tillämpa något av de samlade regelverken. I dag finns heltäckande regelverk 
för årsbokslut, årsredovisning och koncernredovisning. 