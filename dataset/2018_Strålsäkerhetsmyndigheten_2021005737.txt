#Generaldirektörens inledning

I januari 2018 lämnade Strålsäkerhetsmyndigheten (SSM) sitt slutliga yttrande till 
regeringen över Svensk kärnbränslehantering AB:s (SKB) ansökan enligt 
kärntekniklagen om att få uppföra ett geologiskt slutförvar för använt kärnbränsle 
från de svenska reaktorerna. SSM tillstyrker i sitt yttrande att slutförvaret kan 
uppföras och drivas på ett strålsäkert sätt, med den metod och på den plats utanför 
Forsmark som SKB har valt. Myndighetens granskning har sedan ansökan 
lämnades in 2011 omfattat en arbetsinsats motsvarande 70 årsarbetskrafter och 
omsatt mer än 140 miljoner kronor.  

Under 2018 fortsatte förändringarna inom kärnkraftsindustrin att påverka 
Strålsäkerhetsmyndigheten. Sedan 2017 är två reaktorer i Oskarshamn permanent 
avställda och under perioden fram till 2020 kommer ytterligare två reaktorer att 
ställas av i Ringhals. Detta ställer krav på myndighetens tillsyn av att 
strålsäkerheten upprätthålls under såväl den återstående driften som avvecklingen 
av reaktorerna, inklusive en ansvarsfull hantering av det radioaktiva avfallet. 
Myndigheten ska också säkerställa att kärnkraftsindustrin hanterar planeringen för 
den fortsatta långtidsdriften av de sex kvarvarande reaktorerna på ett strålsäkert 
sätt.  

En ytterligare konsekvens av omställningen inom kärnkraftsindustrin är att det 
finansiella utrymmet för myndigheten kommer att minska. Under perioden fram till 
2022 behöver antalet anställda minska med cirka 25 personer, beroende både på att 
anslagen bedöms minska när antalet kärnkraftreaktorer i drift blir färre och på det 
allmänna effektiviseringskravet i pris- och löneomräkningsmodellen.  

I ett vidare perspektiv kan kärnkraftsindustrins omställning även påverka Sveriges 
möjligheter att upprätthålla nationell kompetens inom strålsäkerhetsområdet. 
Myndigheten rapporterade under året ett regeringsuppdrag som ger förslag på en 
mer strategisk styrning av den nationella kompetensförsörjningen, i syfte att bättre 
möta omställningens konsekvenser inom kompetensområdet.  

För att kunna möta framtida utmaningar, utöver de som styrs av det finansiella 
utrymmet, har myndigheten tagit fram en långsiktig inriktning för verksamheten. 
Under en tidsperiod fram till 2030 ser myndigheten behov av att verksamheten 
utvecklas i en riktning mot att 
*vara en kommunicerande expertmyndighet 
*skapa samarbeten och helhetssyn på strålsäkerhet 
*bidra till uppfyllande av Agenda 2030:s globala hållbarhetsmål och
internationell utveckling. 

Den 1 juni 2018 trädde en ny strålskyddslag med förordning och nya föreskrifter i 
kraft. Den nya lagen, förordningen och föreskrifterna innebär att Sverige har 
genomfört EU:s strålskyddsdirektiv (2013/59/Euratom). 

Under året har Strålsäkerhetsmyndighetens arbete med att stödja det civila försvaret 
intensifierats. Detta i enlighet med det försvarspolitiska inriktningsbeslutet 2016–
2020, där regeringen beslutat att myndigheter som har ett särskilt ansvar inför och 
vid höjd beredskap, däribland Strålsäkerhetsmyndigheten, ska återuppta 
planeringen för sin beredskap inom ramen för det civila försvaret. Myndigheten 
noterar att i inriktningsbeslutet tillmäts kärnvapen åter en stor säkerhetspolitisk roll.  

Strålsäkerhetsmyndigheten har under året avvecklat verksamheten inom 
finansiering av kärnkraftens restprodukter. Den 1 september övergick uppgifterna 
till Riksgälden. Den 1 november öppnade Strålsäkerhetsmyndigheten dessutom ett 
nytt kontor i Katrineholm som också fungerar som myndighetens säte. Vid 
utgången av 2018 var ett 30-tal tjänster i Katrineholm bemannade. När kontoret är 
fullt bemannat räknar myndigheten med att cirka 60-70 tjänster är placerade i 
Katrineholm. 

Omlokaliseringen har medfört att myndighetens samlade verksamhet bedrivits på 
en lägre nivå än året innan. Merkostnader relaterade till omlokaliseringen har också 
haft en negativ påverkan på myndighetens finansiella utrymme liksom på aktiviteter 
kopplade till verksamhetsutveckling. När omlokaliseringen väl är genomförd 
bedömer myndigheten att verksamheten kommer att kunna bedrivas effektivt och 
med god kvalitet.


#Verksamhetsområde 1. Strålsäker kärnkraft 

Verksamhetsområdet omfattar SSM: verksamhet avseende driften av de tio kärnreaktorerna 
i Ringhals (RAB), Forsmark (FKA) och Oskarshamn (OKG). I verksamhetsområdet ingår 
även att bereda tillståndsansökningar gällande höjning av termisk reaktoreffekt och nya 
kärnreaktorer. Tillsyn av moderniseringsåtgärder är en viktig del. Frågor om 
kärnämneskontroll samt fysisk säkerhet och informationssäkerhet i anslutning till 
kärnreaktorerna ingår också. 

#SSM:s uppdrag 

SSM ska bidra till att kärnkraften är strålsäker och att strålsäkerheten successivt utvecklas. 
Det gör vi genom att  
*vara pådrivande när det gäller att förbättra strålsäkerheten, minska riskerna för 
olyckor och begränsa utsläpp samt att utveckla säkerhetskulturen  
*kontrollera att kärnämne, utrustning och kärntekniska anläggningar i Sverige inte 
kommer till användning för tillverkning av kärnladdningar 
*verifiera att tillståndshavarna följer gällande krav och tar sitt strålsäkerhetsansvar 
*pröva ansökningar om tillstånd för att driva verksamhet på ett sätt som gör att 
verksamheten uppfyller kraven i regelverket 
*utveckla föreskrifter och allmänna råd så att de är ändamålsenliga, enkla och  
begripliga samt att de utgår från internationell praxis 
*vara pådrivande när det gäller att förbättra strålskyddsberedskapen vid 
kärnkraftverken. 

#Långsiktigt mål 

Kärnkraften i Sverige används på ett strålsäkert sätt och strålsäkerheten i och vid 
anläggningarna utvecklas på ett positivt sätt. 

#SSM:s bedömning av strålsäkerheten 

#Kärnsäkerhet  

SSM:s samlade bedömning av strålsäkerheten vid kärnkraftverken i Ringhals, Oskarshamn 
och Forsmark är att verksamheterna generellt bedrivs på ett strålsäkert sätt och att 
tillståndshavarna i stort uppfyller SSM:s krav. Strålsäkerheten vid Ringhals bedömdes vara 
tillfredsställande och vid Forsmark och Oskarshamn bedömdes den vara acceptabel. 
Värderingarna av strålsäkerheten för anläggningarna har därmed inte förändrats sedan 
föregående år. Detta baseras på de samlade strålsäkerhetsvärderingar av 2017 års 
tillsynsunderlag som myndigheten genomfört under första halvåret 2018. I den tillsyn som 
myndigheten genomfört har dock brister identifierats hos samtliga kärnkraftverk; dessa 
redovisas i tillsynsunderlaget. SSM har därutöver presenterat förbättringsförslag för varje 
tillståndshavare, i syfte att proaktivt bidra till att stärka strålsäkerheten; dessa har i 
allmänhet gällt hur verksamheten bedrivs snarare än anläggningarnas konstruktion.  

Under det gångna året har SSM deltagit i en EU Topical peer review (EU TPR) avseende 
åldringshantering inom organisationen European nuclear safety regulator’s group 
(ENSREG), . Granskningen har avsett implementeringen i medlemsländernas kärnkraftverk 
av generella åldringshanteringsprogram samt av specifika program avseende elektriska 
kablar, dolda rörledningar, reaktortank och primärsystem samt av reaktorinneslutningarnas 
betong. För Sverige bedömdes det att vi inom tre områden var föredömliga (good practice). 
Sju områden bedömdes fungera bra (good performance). Medan det inom tre områden 
finns förbättringspotential (areas for improvements). En nationell handlingsplan ska 
utarbetas under 2018 och granskningen kommer att följas upp på nationell nivå och EU-
nivå under kommande år. 

SSM har under 2018 slutfört sin granskning av de återkommande helhetsbedömningarna 
för OKG Aktiebolags (OKG) reaktor Oskarshamn 1 (O1), Oskarshamn 2 (O2) och 
Oskarshamn 3 (O3). SSM:s samlade bedömning är att OKG i huvudsak uppfyller 10 a § 
lagen (1984:3) om kärnteknisk verksamhet. SSM bedömer vidare att OKG har 
förutsättningar att driva anläggningarna på ett strålsäkert sätt fram till nästa 
helhetsbedömning, under förutsättning att OKG redovisar planer till SSM för hur 
identifierade brister ska åtgärdas samt en redovisning av åldringsrelaterade tidsberoende 
analyser. 

OKG och Ringhals beslutade år 2015 att stänga fyra reaktorer före utgången av 2020. OKG 
har sedan 2017 permanent ställt av reaktorerna O1 och O2 och under innevarande år har 
det sista kärnbränslet avlägsnats från reaktorerna. Ringhals AB planerar att ställa av 
Ringhals 2 under 2019 och Ringhals 1 under 2020. Med anledning av avvecklingsbesluten 
bedriver SSM förstärkt tillsyn mot dessa tillståndshavare i syfte att identifiera eventuella 
förändringar som skulle kunna påverka säkerhetsarbetet negativt. Den förstärkta tillsynen 
av OKG avslutades vid utgången av 2017.  

Enligt myndighetens föreskrifter ska tillståndshavarna utreda, kategorisera och rapportera 
uppdagade händelser och förhållanden som kan påverka en kärnkraftsreaktors barriärer och 
djupförsvar mot utsläpp av radioaktiva ämnen. Under 2018 har sammantaget 180 mindre 
allvarliga händelser eller förhållanden rapporterats och följts upp av SSM; sådana 
händelser hänförs till kategori 2 i en tregradig skala. I myndighetens arbete med 
uppföljning av händelser ingår bedömning av de åtgärder som tillståndshavarna har vidtagit 
i det aktuella fallen såväl som åtgärder för att förhindra ett upprepande av händelsen. Det 
totala antalet rapporterade händelser under 2018 (180) är jämförbart med utfallet år 2017 
(182) respektive 2016 (189), se Figur 1 nedan. 

Tre tertialrapporter och en årsrapport som kvalitativt och kvantitativt analyserar inträffade 
händelser har utarbetats av myndigheten och delgivits tillståndshavarna. 

Efter genomförandet av EU:s stresstester till följd av olyckan år 2011 i kärnkraftverket 
Fukushima Daiichi fattades beslut om Sveriges nationella handlingsplaner. Baserat på 
dessa har tillståndshavarna redovisat sina respektive åtgärdsplaner till SSM. Hittills 
genomförda åtgärder har, utöver ett omfattande analysarbete, bestått av begränsade 
anläggningsändringar och införskaffande av ny utrustning. Dessutom har nya och 
uppdaterade instruktioner för extrema förhållanden tagits fram. Detta arbete har fortsatt 
under 2018 och ytterligare förstärkt kärnkraftreaktorernas förmåga att hantera extrema yttre 
händelser.  