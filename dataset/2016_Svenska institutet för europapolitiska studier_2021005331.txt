#FÖRORD 
 
2016 har varit ett år då EU‐samarbetet har utsatts för stora prövningar. Flyktingkrisen har till stora 
delar  dominerat  dagordningen,  liksom  hanteringen  av  flyktingmottagandet  och  därtill  bristande 
respekt för rättsstatens principer har på allvar utmanat tilliten EU:s medlemsstater emellan. Som om 
inte  dessa  utmaningar  vore  nog  präglades  2016  dessutom  av  resultatet  i  den  brittiska 
folkomröstningen som landade i en majoritet för att Storbritannien ska lämna EU. Vi ser också en allt 
mer föränderlig värld, inte minst efter presidentvalet i USA, med omställningar som också kommer att 
sätta avtryck i EU‐samarbetet. 
 
Turbulensen i EU‐samarbetet har i stor utsträckning även satt sin prägel på Sieps verksamhet och det 
massmediala trycket har ökat avsevärt. Eftersom det  ingår  i Sieps uppdrag att objektivt bidra till en 
allsidig belysning av aktuella europapolitiska frågor, har vi också försökt svara upp mot den allt ökande 
efterfrågan på expertis  i EU‐frågor. Sieps genomslag  i media har under 2016 nära nog  tredubblats 
jämfört  med  året  före.  Det  är  i  synnerhet  efter  brexitomröstningen  som  behovet  av 
expertkommentarer har skjutit i höjden. 
 
Sieps har  under  året  arbetat  för  en  balans  i  verksamheten när det  gäller  att  ta  fram djupgående 
forskningsbaserade analyser och att på olika  sätt bidra med  kunskap  i  frågor  som  ligger nära den 
dagspolitiska dagordningen i EU.  
 
Som  exempel  på  mer  djupgående  analyser  har  ett  par  intressanta  rapporter  om  EU‐domstolen 
publicerats. I en av dessa analyseras om medlemsstaterna, genom att vara aktiva inom ramen för s.k. 
förhandsavgöranden  i  EU‐domstolen,  också  kan  påverka  EU:s  politikutveckling.  En  annan  rapport 
diskuterar hur svenska domstolars syn på när förhandsavgöranden ska begäras från EU‐domstolen har 
utvecklats. Rapporterna ger goda insikter i EU‐domstolens betydelse för politikutvecklingen i EU men 
även  för  införlivandet av EU‐rätten  i Sverige. Viktig kunskap att  förmedla  i en  tid då  faktorer  som 
påverkar  rättsutvecklingen och därmed  även  EU:s utveckling  lätt  kan  förbises  i  det höga  politiska 
tempot.  
 
EU:s  dagordning  har  i  stor  utsträckning  präglats  av  flyktingkrisen  och  förmågan  att  enas  kring 
gemensamma  lösningar.  Sieps  har  därför  haft  ett  särskilt  fokus  på  området  och  genom  såväl 
publikationer som seminarier lyft några av de centrala frågeställningar som har stått och fortsatt står 
högt upp på den politiska dagordningen. Det har bl.a. handlat om revideringen av Dublinförordningen 
som har avgörande betydelse för fördelningen av flyktingar  inom EU, kontrollen av EU:s yttre gräns 
och slutligen den stora frågan om solidaritet i EU:s gemensamma asyl‐ och invandringspolitik.   
 
Den ordinarie  seminarieverksamheten har  kompletterats med ett par  seminarier där  forskare och 
sakkunniga har bjudits in att tala om ett aktuellt ämne utan att det finns en rapport att presentera. Det 
har t.ex. handlat om brexitomröstningen och några av förslagen på asyl‐ och migrationsområdet, och 
intresset  har  varit  stort.  Sieps  har  också  i  större  utsträckning  samarbetat  med  andra  aktörer  i 
seminarieverksamheten, exempelvis EU‐kommissionens och Europaparlamentets kontor i Stockholm. 
Några av seminarierna har också gått att följa via SVT Forum och i slutet av året påbörjades arbetet 
med att filma Sieps seminarier för att möjliggöra för fler att  i efterhand ta del av  innehållet. Under 
hösten har även ett arbete för att uppdatera Sieps webbplats pågått och den nya webben kommer att 
lanseras under våren 2017.  
 
Hög kompetens  i den offentliga  sektorn  i Sverige när det gäller hur EU  fungerar är på många  sätt 
grundläggande. Sieps har fortsatt med det viktiga uppdraget att tillhandahålla EU‐utbildningar i den 
offentliga  sektorn och de utbildningar  som har ägt  rum har  fallit väl ut. Trenden med ett minskat 
intresse från den kommunala nivån har dock fortsatt under 2016, varför Sieps har för avsikt att under 
2017 genomföra en särskild satsning på den nivån.  
 
En given prioritering är att fortsatt att belysa och analysera de många utmaningar som EU‐samarbetet 
står inför, inte minst efter det att Storbritannien har lämnat in sin utträdesansökan. Sieps har också ett 
regeringsuppdrag avseende brexit, vilket i skrivande stund dominerar verksamheten. Frågan kommer 
givetvis att också fortsatt stå i fokus under 2017. Sieps har därtill ambitionen att utnyttja de möjligheter 
som den nya webben ger för att ytterligare förbättra spridningen av fördjupade analyser och underlag. 
 

#RESULTATREDOVISNING 

#Bakgrund och uppdrag 
 
Svenska  institutet  för  europapolitiska  studier,  Sieps,  är  en  myndighet  under  regeringen 
(Statsrådsberedningen). Sieps har fyra huvudsakliga uppgifter: 

* att ta fram forskningsbaserade analyser och annat underlag i frågor som rör utvecklingen av 
Europeiska unionen och Sveriges europapolitik; 

* att  göra  analyserna  tillgängliga  för  regeringen  och  övriga  aktörer  i  den  politiska 
beslutsprocessen  i Sverige samt självständigt och objektivt bidra till en allsidig belysning av 
aktuella europapolitiska frågor; 

* att delta i internationellt utbyte inom Sieps verksamhetsområde; 

* att som en del av kompetensförsörjningen i den offentliga sektorn tillhandahålla utbildningar 
i ämnen som rör Europeiska unionen. 

Sieps  uppdrag  framgår  av  förordningen  (2008:748)  med  instruktion  för  Svenska  institutet  för 
europapolitiska studier.  
 
#Organisation 

Sieps verksamhet inleddes 2002 och övergick 2008 från styrelsemyndighet till enrådighetsmyndighet 
då  Sieps  direktör  blev myndighetschef.  Enligt  instruktionen  ska  det  även  finnas  ett  insynsråd  vid 
myndigheten och 2016  ingick  följande  ledamöter  i  rådet:  Lars Calmfors, Per Cramér, Ylva Nilsson, 
Thomas Persson, Ewa Rabinowicz och Maria Strömvik. Insynsrådet hade tre möten under året. Göran 
von Sydow är ställföreträdande direktör och för utbildningsverksamheten har Anna Wetter Ryde ett 
särskilt ansvar.  
 
Myndigheten  var  under  2016  fortsatt  samlokaliserad med  Fastighetsmäklarinspektionen  (FMI)  på 
Fleminggatan  20,  Stockholm,  där  även  Statskontoret  och Myndigheten  för  kulturanalys  har  sina 
lokaler. Gemensamma administrativa lösningar kommer också fortsättningsvis att eftersträvas.  