#Rektors förord

När det nu är dags att summera 2018 kan jag konstatera att det 
varit ett händelserikt år för Högskolan i Gävle. Under 2018 har 
Högskolan lyckats anpassa omfattningen av sin utbildning så 
att den stämmer överens med anslaget. Högskolan gör också 
ett bättre ekonomiskt resultat detta år än föregående och följer 
planen för successivt minskad förbrukning av myndighets- 
kapitalet med sikte på ett nollresultat 2021.

Vi har under 2018 inlett arbetet med vår framtida vision och 
verksamhetsidé genom att, baserat på intervjuer med externa 
aktörer, ta fram ett underlag till en framtida identitet och position 
för Högskolan.

Under det gångna året har vi också arbetat med att 
stärka Högskolans forskning. En projektgrupp har levererat 
ett underlag som kommer att utgöra grunden för vår forsk-
ningsstrategi som innebär etablerandet av fyra strategiska 
forskningsområden; Innovativt lärande, Hälsofrämjande 
arbete, Hållbar stadsutveckling samt Intell igent industri. 
Dessa områden syftar till att främja vår förmåga att tillsam-
mans med det omgivande samhället – den offentliga sektorn, 
industrin och civilsamhället – arbeta utmaningsdrivet och 
leverera forskning av hög kvalitet och relevans. Det handlar 
om att tillsammans hitta lösningar på samhällsutmaningar 
som klimathot, digitalisering, segregation, utanförskap och 
åldrande befolkning. I och med detta kommer dessa strate-
giska forskningsområden också stärka vår förmåga att attrahera  
externa forskningsmedel, något som är betydelsefullt inte bara 
för forskningens volym och kvalitet i sig, utan också för att 
säkra kvaliteten i våra utbildningar. Omfattningen av extern- 
finansierad forskning ökade under året med 12%.	En	liten,	men 
ändå betydelsefull ökning, som tillsammans med en fortsatt 
ökning av antalet vetenskapliga publikationer utgör en stadigt 
uppgående trend.

Högskolan i Gävle spelar en viktig roll när det gäller att 
bidra till kompetensförsörjningen, regionalt, nationellt och inter-
nationellt. Ungefär 40% av de nya studenterna höstterminen
2018 kommer från länet.	60% kommer från andra delar av	
landet, främst Stockholms- och Uppsalaregionen. 2018 ser vi 
också en ökning av avgiftsbetalande, tredjelandsstudenter, från 
40 helårsstudenter 2017 till 61 helårsstudenter 2018. 

Även i denna årsredovisning kan vi konstatera att Hög-
skolan, i termer av antalet förstahandssökande till program, 
behåller sin position som landets mest populära högskola. 
Inom det tekniska utbildningsområdet kan vi konstatera 
att de satsningar som genomförts för att öka intresset för 
högskoleingenjörsutbildningarna har gett resultat: andelen 
förstahandssökande på högskoleingenjörsutbildningarna 
har ökat med 19% det senaste året. 2018	är vår fastighets-
mäklarutbildning och kandidatutbildning inom kriminologi de 
mest populära förstahandsvalen i landet och även när det 
gäller utbildningar till socionom, ekonom och förskollärare 
hör Högskolan till landets mest populära lärosäten. Det höga 
söktrycket är givetvis mycket tillfredsställande, men har bak-
sidan att vi tvingas tacka nej till många av dem som söker till 
våra utbildningar. Detta är bekymmersamt, eftersom behovet 
av sjuksköterskor, socionomer, lärare och högskoleingenjörer 
är högt, både i vår egen region och i samhället i stort. 

En mycket glädjande nyhet är att vi i november 2018 fick	 
beskedet att UKÄ beviljat vår ansökan och att Högskolan 
numera har tillstånd att examinera civilingenjörer. Vår avsikt är 
att under 2020 starta med lantmäteriteknik, ett område med 
enorma kompetensförsörjningsbehov. 

I april	2018 firade vi Akademisk högtid	här på Högskolan.	
Inte mindre än tolv nya professorer installerades, vilket var 
nästan dubbelt så många som för två år sedan. Detta till
sammans med att vi promoverade en hedersdoktor och fem 
egenproducerade doktorer, blev en manifestation av att vår 
forskning och forskarutbildning utvecklas positivt. Sedan vi 
fick vår första	examensrätt på forskarnivå år 2010 har antalet	
doktorander antagna vid lärosätet ökat stadigt och är nu uppe 
i 43 doktorander. Cirka 50 av våra anställda är också antagna 
till forskarutbildning vid andra lärosäten. Under 2018 inrättade 
vi, inom området Byggd miljö, ytterligare två forskarutbildnings-
ämnen;	Industriell ekonomi samt Elektroteknik. Totalt finns nu	
nio inrättade forskarutbildningsämnen vid Högskolan. 

En förutsättning för att denna positiva utveckling inom 
forskning och utbildning håller i sig är att vi har ett kvalitets-
säkringssystem som, utöver att utvärdera och kontrollera, också 
stimulerar till innovation och utveckling inom utbildning och 
forskning. Här har den reformering av det kollegiala systemet 
som genomförts under 2018 varit en förutsättning. Högskolans 
nya system för att säkra och utveckla kvalitet tar sin utgångs-
punkt i de kollegiala strukturerna och ger såväl Utbildnings- och 
forskningsnämnden som akademiråden ett förstärkt mandat 
och ansvar att driva kvalitetsfrågorna. 

Den kollegiala styrningen förutsätter och samspelar givet-
vis med en fungerande linjestyrning. Här har vi under 2018 
arbetat med att reformera vårt verksamhetsstöd, med hjälp av 
en extern utredare. Vi har också, likt andra lärosäten, arbetat 
med jämställdhetsintegrering. Vid Högskolan i Gävle har detta 
genomförts i form av en för alla chefer obligatorisk kurs i genus 
och jämställdhet. I kursen har deltagarna genomfört problem-
inventeringar och analyser på avdelningsnivå, samt tagit fram 
handlingsplaner. Dessa handlingsplaner kommer långsiktigt att 
integreras i våra ledningssystem.

Sist men inte minst vill jag nämna betydelsen av samarbetet 
med studentkåren vid Högskolan! I och med att Gävle 2017 
utsågs till årets studentstad anordnade	Gefle Studentkår i april	
2018 Sveriges förenade studentkårers fullmäktigemöte (SFS 
FUM), ett evenemang som samlade 300 kåraktiva studenter 
från hela landet och som var resultatet av ett hårt arbete och 
stort engagemang från kårens sida.  